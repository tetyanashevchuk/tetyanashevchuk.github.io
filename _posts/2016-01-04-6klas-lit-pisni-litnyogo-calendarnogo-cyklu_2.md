---
layout: post
title: "Пісні літнього календарного циклу. Купальські пісні «Заплету віночок», «Ой, вінку мій, вінку», «Купайло, Купайло!» Літо – пора найбільшого розквіту природи, пафос гармонії духовного світу людини з природою "
tags: ["Система уроків", "6 клас", "Українська література"]
date: 2016-01-04T16:44:01-08:00
excerpt_separator: "<!--more-->"
---

**Мета:** продовжити ознайомлення шестикласників з народною обрядовою
поезією літнього циклу, зокрема купальськими піснями;
розви­вати навички виразного читання пісень та аналізу пісенних
текстів; дійти висновку, що пісня має велике значення для естетичного
й духовного розвитку лю­дини;
формувати вміння працювати з додатковою народознавчою літературою;
прищеп­лювати інтерес до вивчення народних звичаїв, обрядів, традицій,
любов до рідної пісні.

<!--more-->

**Обладнання:** збірки обрядових пісень літнього циклу;
О. Олесь «Княжа Україна»;
фонозаписи пісень;
дитячі тематичні малюнки.

**Тип уроку**: урок вивчення нового матеріалу.

**Епіграф:**

<div class="epigraph">
<p>Грітиме сонечко на Івана!</p>
<p>Народна творчість</p>
</div>

## **<center>Хід уроку</center>**

### І. ВСТУПНЕ СЛОВО ВЧИТЕЛЯ.

День Купала (Купайла) припадає на 7 липня і збігається з літнім
сонцеворотом. У давніх слов'ян Дажбог - бог Сонця - був найшанованішим
серед інших міфологічних святих.

Наші пращури-язичники вважали, що саме він дарував життя на землі.
Тому Сонце було прообразом свого покровителя, а його річний цикл
збігався з певними ритуальними дійствами. Одне з них - Купайло.

Прослухайте фрагмент із «Княжої України» О. Олеся:

 <center>І змагалася людина</center>
 <center>І вперед невпинно йшла,</center>
 <center>Де ясним промінням-цвітом</center>
 <center>Дивна папороть цвіла…</center>
 <center>На луці палає ватра,</center>
 <center>На луці ідуть танки.</center>
 <center>Тут в вінках цвітуть дівчата,</center>
 <center>Там співають парубки.</center>
 <center>В сю таємну ніч Купала</center>
 <center>В лісі папороть цвіте,</center>
 <center>Розцвітає, обсипає</center>
 <center>Цвіт-проміння золоте.</center>
 <center>Промовляє звір до звіра,</center>
 <center>Хто підслуха мову їх,</center>
 <center>Той у лісі найде квітку,</center>
 <center>Найде скарбів цілий міх.</center>
 <center>А пісні все далі ллються,</center>
 <center>Вже поблідли і зірки,</center>
 <center>А ще огнища палають</center>
 <center>І мережаться танки…</center>

<br>
-   Про який самобутній обряд ідеться у поезії?
-   Чи були ви на святі Івана Купала? Поділіться враженнями від
    побаченого і почутого.
-   Що ви знаєте про традиції цього свята? Якими дійствами воно
    супроводжується?

### ІІ. АКТУАЛІЗАЦІЯ ОПОРНИХ ЗНАНЬ УЧНІВ

#### 1.  **Письмові відповіді на запитання.**

- Що є основним стрижнем, довкола якого відбуваються ку­пальські
 дійства? *(Вогонь.)*
- Символом чого є вогонь? *(Небесного Сонця.)*
- Скільки часу він повинен горіти? *(Цілу ніч.)*
- Де відбувалося купальське дійство? *(На леваді, де були або річка,
 або ставок.)*
- Назвіть найголовніших персонажів свята. *(Купайло та Марена.)*

#### **2. Усна відповідь на запитання:**

- Чому залишився звичай вшановувати природу на християнські Зелені свята та на Івана Купала?

#### 1.  **Слово вчителя.**

На Купайла земля має найбільшу силу, яку віддає цілющим травам. І їх
треба було збирати до схід сонця. Перед початком зби­рання приносили
жертву землі - клали хліб-сіль або монету як плату за щедрість, за
цілюще зілля.

Як підтверджують наукові джерела, практично всюди в Ук­раїні лікарські
рослини заготовляли на Купайла. Вони вважалися найбільш цілющими, "бо
їх усіяли та доглядали для своїх власних потреб русалки".

### IІІ. ОГОЛОШЕННЯ ТЕМИ ТА МЕТИ УРОКУ.

### VІ. ВИВЧЕННЯ НОВОГО МАТЕРІАЛУ.

#### 1.  **Випереджувальне повідомлення учня "Купальське дійство».**

Парубки готували купальське вогнище, дівчата плели вінки; зібравшись
таємно в лісі чи на лузі, робили опудало - Марену, а потім ще одне.

Хлопці готували Купайла. Запалювання вогнища і стрибання через нього,
водіння хороводів навколо Марени, запалювання коле­са, знищення Марени
(хлопці або розривали ляльку, або топили її у воді), спалення Купала -
ось основні елементи цієї липневої ночі.

Усі ці дії супроводжувалися піснями, веселим сміхом молоді, ворожінням
на вінках, купанням.

#### 2.  **Виразне читання та аналіз пісні "Купайло, Купайло!"**

<center>- Купайло, Купайло!</center>
<center>Де ти зимувало?</center>
<center>- Зимувало в лісі,</center>
<center>Ночувало в стрісі,</center>
<center>Зимувало в пір'ячку,</center>
<center>Літувало в зіллячку.</center>

- Коли виконували цю пісню? *(6 липня парубки збирали хмиз для
купальського вогнища. Зладнавши спеціальний, сплетений із соломи,
рогози чи дубців козубок, тягли його селом, і кожен госпо­дар мав
подарувати на розпал будь-яку річ, що вийшла з ужитку, чи пару
ломачин, старі дерев'яні відра, кошелі, граблі чи лопати. Хлопці тягли
все це "добро" на леваду й співали цю пісню.)*

- Хто такий Купайло? *(Спільної думки щодо цього немає. Одні вчені
схиляються до того, що в прообразі Купайла маємо дажбозького бога
зелених плодів, котрому приносили в жертву хліб. Інші називають його
богом шлюбу. Але повністю погодитися з цим не можна: Купайло, як і
Марену, на святі спалюють або топлять у воді, але це не зовсім
узгоджується з віруваннями, оскільки боги завжди безсмертні.)*

- Опишіть опудало Купайла. *(Виготовляли його хлопці чи дівчата
(залежно від місцевості). Воно нагадувало високу - у зріст людини -
солом'яну ляльку. Для цього робили тичку з пере­кладиною й обкручували
її кулем. Поверх одягали штани, сорочку, бриля, до рук прикріплювали
батога або кия, голову прикраша­ли вусами чи бородою. Нерідко, щоб
опудалові надати виразнішої форми, голову виліплювали з білої глини й
висушували на сонці. Замість очей були чорні вуглини, а щоки
розфарбовували яскраво-рожевими барвниками.)*

- Знайдіть пестливі слова. Яка їх роль у пісні?

#### **3. Виразне читання та аналіз пісні "Заплету віночок".**

 <center>Заплету віночок,</center>
 <center>Заплету шовковий</center>
 <center>На щастя, на долю,</center>
 <center>На чорнії брови.</center>
 <center>Ой пущу віночок</center>
 <center>На биструю воду.</center>
 <center>На щастя, на долю,</center>
 <center>На милого вроду.</center>
 <center>Ой поплинь, віночку,</center>
 <center>Прудко за водою</center>
 <center>На щастя, на долю</center>
 <center>Милому зо мною.</center>


- Коли дівчата плели віночки? *(Хлопці готували вогнище, дівчата в цей
час ішли на луку чи до лісу. Потайки від хлопців вони плели віночки з
живих квітів. Нерідко юнки запасалися дво­ма чи трьома віночками.)*
- З якою метою дівчата заплітали віночки?
- Про що мріяли юнки?
- Назвіть епітети, пестливі слова. Яка їх роль у пісні?
- Назвіть прикметники повної нестягненої форми.
- Який настрій передано у пісні "Заплету віночок"? Чим він викликаний?


#### 4\. **Виразне читання та аналіз пісні "Ой вінку мій, вінку".**

 <center>Ой вінку мій, вінку, хрещатий барвінку!</center>
 <center>А я тебе плела вчора до вечора.</center>
 <center>Виси, мій віночку, на злотім кілочку,</center>
 <center>На злотім кілочку, шовковім шнурочку.</center>
 <center>А матінка взяла, миленькому дала.</center>
 <center>Якби-м була знала, ще б краще'го вбрала,</center>
 <center>Злотом взолотила, м'ятою обвила.</center>

- За веселими забавами непомітно настала ніч. Згасало ку­пальське
вогнище. Дівчата поспішали до берега, пускали на воду вготовлені вдень
віночки. Скільки їх виплітала кожна юнка? *(По два - для себе й для
свого судженого.)*
- Як за вінками дівчата вгадували свою долю? *(Якщо вони пливли в
парі, то цього року молодята поберуться, а коли попливуть урозтіч - не
судилося бути коханим разом.)*
- А як у цей час поводилися хлопці? *(Вони в цей час лише спостерігали
звіддаля. Одні парубки кидали непомітно камінці, щоб віночки
спарувались, інші чекали, доки вони пристануть до берега, щоб узяти їх
на пам'ять.)*
- Які поетичні образи допомагають оспівувати красу дівочого віночка?
- Знайдіть епітети, поясніть їх роль у пісні. Чи траплялися такі самі
епітети в інших піснях? *(Хрещатий барвінок, швидка вода, красне
літечко, чорні брови)*

Епітети, які часто вживаються у художніх творах, підкреслюючи якісь
сталі ознаки явищ, характеристики людей, називаються ***постійними***.
Наприклад, постійними є епітети: *зелен сад, ясне сонце, білий світ.*

- Що символізував український вінок? *(Це символ дівочої чистоти й
 дівування.)*

### VI\. ПІДБИТТЯ ПІДСУМКІВ УРОКУ.

#### **Бесіда.**

- Що прославляють купальські пісні? *(Життєдайні сили природи,
найсильніші її стихії (Дажбога), вогонь (Сварога), воду (Дану). У
найдавніших купальських піснях звучить звертання до Купайла як до
живої істоти.)*

- Яким настроєм пройняті купальські пісні? *(Легко влов­люється
поетична атмосфера свята, сповнена бадьорого настрою, життєрадісності,
привабливості, кохання, сподіваннями про май­бутнє родинне щастя.)*

### VII\. ДОМАШНЄ ЗАВДАННЯ

Виразно читати напам'ять улюблену купальську пісню.
