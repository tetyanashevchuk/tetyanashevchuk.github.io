---
layout: post
title: "Обрядові пісні зимового циклу"
tags: ["Система уроків", "6 клас", "Українська література"]
date: 2016-01-06T16:44:01-08:00
excerpt_separator: "<!--more-->"
---

**Мета:** ознайомити учнів з обрядовими піснями зимового циклу;
відновити народні звичаї і традиції, під час яких виконують такі
пісні; виховувати любов і повагу до звичаїв і традицій рідного народу.

<!--more-->

 **Обладнання:** дідух;
 плакат із зображенням сонця;
 вишивані рушники;
 оберемок сіна;
 горщик із кутею.

 **Тип уроку:** інтегрований урок української літератури та
 народознавства.

## **<center>Хід уроку</center>**

### І. ОРГАНІЗАЦІЙНИЙ ЕТАП.

#### **Вступне слово вчителя.**

 Християнський звичай величати Миколая, Різдво Христове, Шсдрий вечір,
 Водохреще пісенним словом - колядками, щедрівками - має глибоке
 історичне коріння. Давні українці поклонялися богові зими Коляді,
 римляни й візантійці цим іменем називали Новий рік.

 Деякі вчені пов'язують назву "коляда" зі збільшенням сонячного кола в
 небі, шляху бога сонця - Дажбога. Отже, це було поклоніння Дажбогові й
 возвеличення Сонця, від якого залежало і життя на Землі.

 Наші пращури вірили в магію пісенного слова, і тому саме з 19 грудня
 люди починали щедро колядувати, закликаючи бога Коляду (Корочуна) не
 вкорочувати дні. І Сонце, ніби послухавшись, помітно набирало сили,
 світило трішечки довше - збільшувався день.

 В Україні різноманітність обрядів при колядах буяє рясним різнобарв'ям
 дійств, ігрищ, обрядових пісень.

### ІІ. ІНСЦЕНІЗАЦІЯ «ДОБРИМ ЛЮДЯМ НА ЗДОРОВЯ»

 *(За дверима класу звучить колядка.)*

 <center>- Ой чи є, чи нема</center>
 <center>Пан господар вдома?</center>
 <center>Щедрий вечір, добрий вечір,</center>
 <center>Пан господар вдома?</center>
 <center>Ой нема, ой нема –</center>
 <center>Він поїхав до млина</center>
 <center>Пшениченьки спетлювати,</center>
 <center>Меду-пива купувати,</center>
 <center>Меду-пива купувати,</center>
 <center>Колядників частувати.</center>

 ***Господар.*** Красно прошу до хати! *(Заходять ватаг (Береза), за
 ним — Коза (її тримає на ланцюжку Циган), Міхоноша, Ведмідь, інші
 колядники. У руках вата га - восьмикутна зірка, прилаштована на
 палиці.)*

 ***Ватаг*** *(тричі стукнув об долівку зіркою).* Ми завітали до вас,
 щоб завіншувати оселю та її господарів з Різдвом Христовим та
 наступаючим Новим роком!

 ***Батьки** (низько кланяються).* Дякуємо за увагу!

 *(Ватаг непомітно змахує рукою. Колядники співають.)*

 <center>Прийшли щедрувати до вашої хати</center>
 <center>Щедрий вечір, добрий вечір!</center>
 <center>Тут живе господар - багатства володар.</center>
 <center>Щедрий вечір, добрий вечір!</center>
 <center>А його багатство — золотії руки.</center>
 <center>Щедрий вечір, добрий вечір!</center>
 <center>А його потіха - хорошії діти.</center>
 <center>Щедрий вечір, добрий вечір!</center>

 ***Господар***. Щиро дякую за таку увагу.

 *(Колядники співають.)*

 <center>А в дядька Тимоша гарная жона:</center>
 <center>На дворі ходять, як місяць сходить,</center>
 <center>У хату ввійшла, як зоря зійшла.</center>
 <center>За стіл сідає, як золото сяє.</center>
 <center>— Не садіть, дядьку, жінки коло віконця.</center>
 <center>Коло віконця, коло дірочки,</center>
 <center>Бо вкрадуть жінку замість дівоньки.</center>

 ***Господар.*** Щиро дякую!

 *(Колядники співають.)*

 <center>Ой у полі овес рясний,</center>
 <center>Там Василько коня пасе.</center>
 <center>Пасе, пасе, припасає,</center>
 <center>Кінь до нього примовляє:</center>
 <center>- Ти, Василю, Василечку,</center>
 <center>Візьми мене під вуздечку.</center>
 <center>Та поїдем до дівчини.</center>
 <center>— В мене коні не ковані,</center>
 <center>В мене сани поломані.</center>

 Добрий вечір!

 *(Колядники роблять півколо, на середину виходить ватаг і заспівує):*

 ***Ватаг.*** Добрий вечір тобі, пане господарю!

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>

 ***Ватаг***. Застеляйте столи та все килимами!

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>


 ***Ватаг***. Та кладіть калачі з ярої пшениці.

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>


 ***Ватаг.*** Бо прийдуть до тебе три празники в гості.

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>


 ***Ватаг.*** Ой перший же празник - та Різдво Христове.

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>


 ***Ватаг.*** А другий же празник - Василя Святого.

 ***Колядники***.

 <center>Радуйся! Ой радуйся, земле,</center>
 <center>Син Божий народився!</center>

 ***Ватаг.*** А третій же празник - Святе Водохреща.

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>


 ***Ватаг***. А що перший празник зішле тобі втіху.

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>

 ***Ватаг.*** А що другий празник зішле тобі щастя.

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>


 ***Ватаг.*** А що третій празник зішле тобі долю.

 ***Колядники.***

 <center>Радуйся! Ой радуйся, земле,</center>
 <center>Син Божий народився!</center>

 ***Циган.*** Ой людоньки! Щось наша Кізонька захворіла!

 *(Усі обступили Козу. Вона опускає голову, а потім падає ни долівку.*

 *Циган хапається за голову, починає бігати довкола Кози, при падати до
 тіла, прислухаючись, чи дихає.)*

 ***Циган.*** Така ж добра тварина була: і розумна, і вдатлива, і до
 харчів невибаглива. Ой лишенько, що ж тепер будемо робити?!

 *(Колядники хитають головами і розводять руками.)*

 ***Циган*** *(кидається до господаря).* Дохтора треба, дохтора!

 *(Господар знизує плечима. Циган знову починає "ойкати". Кізка лежить
 не рухаючись.)*

 ***Хлопчик.*** Може, їй води принести? Зачекайте, зараз принесу
 кухлика.

 ***Колядник.*** А ось і лікар з'явився.

 ***Циган.*** Ведіть його мерщій сюди!

 ***Лікар.*** Що тут у вас скоїлося?

 ***Циган.*** Кізка наша захворіла. Ледве дихає...

 ***Лікар.*** Зараз перевіримо.

 *(Лікар слухавкою починає обстежувати тварину.) *

 ***Лікар.*** Ов-ва. Надії на одужання жодної - мусите кізку дорізати.

 ***Циган і Колядники.*** Ой, порятуйте нашу Кізку!

 ***Лікар.*** Гаразд, спробую!

 *(Лікар дістає шприц і робить тварині укол. Коза починає в рушитися,
 зводить голову.)*

 ***Циган.*** Ожила!

 ***Колядники.*** Наша Кізонька жива!

 ***Циган.*** Красно дякую, дохторе!

 *(Коза зводиться на ноги і починає танцювати.)*

 <center>Го-го-го, коза,</center>
 <center>Го-го-го, сірая,</center>
 <center>Го-го-го, білая,</center>
 <center>Ой розходися -</center>
 <center>Розвеселися,</center>
 <center>По сьому дому,</center>
 <center>По веселому!</center>
 <center>Де коза ходить,</center>
 <center>Там жито родить,</center>
 <center>Де не буває,</center>
 <center>Там вилягає.</center>
 <center>Де коза ногою,</center>
 <center>Там жито копою,</center>
 <center>Де коза рогом,</center>
 <center>Там жито стогом.</center>
 <center>А у Заболотті</center>
 <center>Усі хлопці стрільці –</center>
 <center>Устрелили козу</center>
 <center>В правее ушко,</center>
 <center>В правее ушко,</center>
 <center>В саме сердечко.</center>
 <center>Пуць! Коза впала,</center>
 <center>Нежива стала,</center>
 <center>А міхоноша</center>
 <center>Бере дудочку,</center>
 <center>Надима козі</center>
 <center>Та й у жилочку.</center>
 <center>Надулась жила,</center>
 <center>Коза ожила,</center>
 <center>Та й пішла коза,</center>
 <center>Та стрибаючи,</center>
 <center>Та гасаючи,</center>
 <center>Своїх діточок,</center>
 <center>Та шукаючи.</center>

 *(Кізка танцює, потім кидається до хлопчика.)*

 ***Коза.*** Та я тебе ріжками заколю, та я тебе ніжками затопчу!

 ***Ватаг.*** Угомонися, Кізонько, ти краще з господарем май справу.

 *(Коза наставляє на господаря роги.)*

 ***Господар.*** Зачекай, сіра, я відступлюся.

 *(Підходить до господаря Міхоноша, і той складає дарунки в мішок0.*

 ***Господиня.*** Давайте всі повечеряємо!

 ***Ватаг.*** Дякуємо красно! У нас ще роботи й роботи - півсела треба обійти.

 <center>Слава нашим господарям,</center>
 <center>Що так ґречно нас приймали.</center>
 <center>Щедрий вечір, добрий вечір,</center>
 <center>Добрим людям на здоров'я!</center>
 <center>Що так ґречно нас приймали,</center>
 <center>Медом-пивом пригощали.</center>
 <center>Всі ми раді в цьому домі</center>
 <center>Веселенько погуляти.</center>
 <center>Та на цей раз вибачайте –</center>
 <center>Нам пора вже вирушати!</center>


 14 січня - Василя (Новий старий рік). Василя вважали покровителем
 землеробства. Ось чому вдосвіта підлітки засівали збіжжям оселі.

 <center> Старий рік минає, новий наступає, </center>
 <center> Новий наступає! </center>
 <center> Пане-господарю, великий владарю, </center>
 <center> Великий владарю! </center>
 <center> Даруй паляниці, Із медом пшениці </center>
 <center> Із медом пшениці. </center>
 <center> І ще щось такого до того смачного, </center>
 <center> До того смачного. </center>
 <center> Новий рік приходить, щастя в дім приносить, </center>
 <center> Щастя в дім приносить. </center>
 <center> Старий рік минає, новий наступає, </center>
 <center> Христос ся рождає! </center>

 ***Господар***. У тих селах, де була церква, засівали після ранко­вої
 відправи, а де не було, то вдосвіта. Традиційно засівали хлоп­чики,
 дівчатка лише щедрували. Зодягнувшись, хлопчики брали спеціально
 виплетену рукавицю, наповнювали її зерном і, ставши перед образами,
 засівали рідну хату.

 ***Береза*** *(посіває).* На щастя, на здоров'я! Роди, Боже, жито,
 пшеницю й усяку пашницю. Будьте здорові з Новим роком та Ва­силем!

 ***Господар***. Батьки обдаровували синів грішми, і тоді хлопчики,
 почина­ючи з крайньої хати, обходили сусідські оселі. Кожен намагався
 засіяти першим, а отже, отримати найкращий подарунок.

 Тим хлопцям, котрі припізнилися з посіванням, господарі віддавали лише
 млинці та пироги. За дітьми бігали пси, яких підгодовували
 посівальники.

 ***Хлопчик заспівує.***

 <center>Ходить Ілля</center>
 <center>На Василя,</center>
 <center>Несе пугу медяную.</center>
 <center>Туди махне</center>
 <center>І сюди махне;</center>
 <center>У полі ядро,</center>
 <center>А вдома добро.</center>
 <center>Зроди, Боже,</center>
 <center>Жито, пшеницю,</center>
 <center>Усяку пашницю!</center>

 ***Господар.*** Перших посівальників господиня садила на по­розі й
 роззувала, щоб "удома краще кури неслися", а господар тим часом ішов з
 коцюбою до сідала й зганяв курей, аби "починали скоріше нестись".

### ІІІ. ЗАКРІПЛЕННЯ ВИВЧЕНОГО.

#### **1.  Слово вчителя.**

 Увечері під вікнами односельців дівчата, молодиці, старші люди співали
 щедрівки з типовим приспівом "Щедрий вечір, доб­рий вечір, добрим
 людям на здоров'я!"

 Щедрівки - це обрядові величальні пісні, що їх виконують напередодні
 Нового року і на Новий рік гурти дівчат.

 Ці обрядові пісні супроводжують ігри, забави, веселощі. Вони
 вищедровують гаразди й неземні дива панові господареві, господині,
 їхнім дітям та онукам. Також у щедрівках звучать хліборобські
 господарські мотиви.

 <center> Щедрик, щедрик, щедрівочка,</center>
 <center> Прилетіла ластівочка,</center>
 <center> Стала вона щебетати</center>
 <center> Господаря викликати.</center>
 <center> - Вийди, вийди, господарю,</center>
 <center> Подивися на кошару.</center>
 <center> Там овечки покотились</center>
 <center> І телички народились.</center>
 <center> В тебе товар весь хороший,</center>
 <center> Будеш мати мірку грошей.</center>

#### 2.  **Виразне читання уривка з кіноповісті О. Довженка "Зачарована Десна" від слів: "Пустіть колядувати!" до слів: "От які були в нас коні".**

#### 3.  **Прослуховування колядок К. Стеценка та виразне читання «Засівної».**

#### 4.  **Творча робота.**

 - Розгляньте картину А. Петрицького «Різдвяний ранок» і опишіть,
 що на ній зображено.
 - Яке враження вона справила на вас?
 - Що особливо сподобалось? Чому?
 - Чи були ви коли-небудь учасником групи колядників чи щедрувальників?
 Які колядки та щедрівки виконували?

### ІV. ДОМАШНЄ ЗАВДАННЯ

 Підготувати усну відповідь на запитання: "Чому колядки й щедрівки
 називають величальними піснями?"
