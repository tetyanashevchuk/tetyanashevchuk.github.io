---
layout: post
title: "Урок-КВК \"У світі Лексикології\" (6 клас)"
tags: ["6 клас", "Українська мова"]
date: 2016-01-08T16:44:01-08:00
excerpt_separator: "<!--more-->"
---

**Мета уроку:** узагальнити і систематизувати знання учнів про лексику
української мови;
формувати загально пізнавальні вміння розрізняти лексику за її
походженням та вживанням;
розкрити особливості функціонування різних груп лексики;
збагачувати словниковий запас шестикласників;
розвивати усне та писемне мовлення учнів, культуру мовлення;
виховувати любов до рідного слова.

<!--more-->

**Тип уроку:** узагальнення і систематизація вивченого.

**Обладнання:**

1. Підручник, зошити.

2. Тлумачний словник.

3. Епіграф:

<div class="epigraph">
<p>Якби море було чорнилом,</p>
<p>то швидше висохло б море, ніж слова.</p>
<p>Східна мудрість</p>
</div>

<div class="epigraph">
<p>Кожне слово – це ніби </p>
<p>діамантова намистинка</p>
<p>на величезному разку</p>
<p>нашої пребагатої мови.</p>
<p>І. Цюпа</p>
</div>

## **<center>Хід уроку:</center>**

### **І. Організаційна хвилина.**

### **ІІ. Повідомити тему і мету уроку.**

#### **Мотивація навчальної діяльності.**

Скільки слів у сучасній українській мові? Задумливо не морщіть чола і
заспокойтеся. На це запитання не відповість ніхто: ні сивий академік, ні
найталановитіший мовознавець, ні учитель, ні учень. Адже мова формується
протягом віків.

Кожне покоління збагачувало її і передавало цей національний скарб
нащадкам. Тому слів так багато і назбиралося. Це і загальновживані
слова, і терміни, і професіоналізми, і діалектні , застарілі та нові
слова.

У мудрому східному афоризмі сказано: «Якби море було чорнилом, то швидше
висохло б море, ніж слова».

Українська мова має невичерпне багатство слів для вираження найтонших
відтінків думок і почуттів. Саме про це і хотів сказати О. Олесь у
своєму вірші:

<center>Є слова, що білі-білі,</center>
<center>Як конвалії квітки,</center>
<center>Лагідні, як усміх ранку,</center>
<center>Ніжносяйні, як зірки.</center>
<center>Є слова, як жар, пекучі</center>
<center>І отруйні, наче чад…</center>

Чим більше слів ми знаємо, тим багатше наше мовлення, гнучкіші звороти,
точніше висловлювання. Тому кожному треба засвоїти якомога більше слів
рідної мови, осягнути її глибини і тонкощі. З цією метою ми і проводимо
сьогоднішній урок, незвичайний урок, урок – КВК.

### **ІІІ. Основний зміст роботи.**

#### **Конкурс 1. «Розминка». Актуалізація знань учнів.**

##### ***«Мікрофон»:***

**І група**

1.  Що вивчає лексикологія?
2.  На які групи поділяються слова за походженням?
3.  Які слова належать до незапозиченої лексики?
4.  Як називаються слова, що ввійшли в українську мову з інших мов?
5.  Для чого служить тлумачний словник української мови?
6.  Що характерно для словника іншомовних слів?
7.  Як ви розумієте слова «активна» і «пасивна» лексика?
8.  Які слова належать до активної лексики?
9.  Які слова становлять пасивну лексику?
10. Дайте визначення історизмів. Наведіть приклади.

**ІІ група**

1.  Що таке архаїзми? Наведіть приклади.
2.  Якими за віком є слова *інтернет, сайт, дизайн?*
3.  Як називається лексика, що вживається в усіх стилях?
    Наведіть приклади.
4.  Назвіть групи стилістично-забарвленої лексики.
5.  Які слова називаються діалектними?
6.  Що таке професійні слова і терміни?
7.  Які слова називаються просторічними і чи всі люди їх вживають?
8.  Серед яких людей можна почути жаргонізми?
9.  Де використовується офіційно-ділова лексика?
10. Які ділові папери ви вмієте складати?

##### **Конкурс 2. «Домашнє завдання».** У цьому конкурсі учні мають довести, що українська мова багата, милозвучна, красива, неповторна.

**І група**

Послухайте діалог Улі й Мокія з п’єси М. Куліша «Мина Мазайло».

Уля хоче закохати в себе юнака Мокія. Знаючи, що він дуже любить і знає
мову, хоче на цьому «зіграти» й просить їй пояснити значення слова.
Мокій задоволений і його не переслухати…

> **Уля:** А що таке «бринить»?
>
> **Мокій:** «Бринить» має декілька нюансів, відтінків. По-українському
> кажуть: орел бринить. Це означає – він високо, ледве видко – бринить.
>
> *Уля примружила очі*
>
> **Мокій:** Можна сказати - аеро бринить. А от іще кажуть: сніжок
> бринить. Це як випаде, а тоді зверху, в повітрі, ледве примітний такий,
> бринить.
>
> *Уля ніжно усміхнулась. Мокій розворушився. *
>
> **Мокій:** Або кажуть – думка бринить. Це треба так розуміти:
> тільки-тільки береться, вона ще неясна – бринить. Спів бринить. Це,
> наприклад, у степу далеко ледве чути пісню…
>
> **Уля** *(мрійно):* Бринить.
>
> **Мокій** *(з гумором):* Губа бринить. Так на селі кажуть: аж губа
> бринить, так цілуватися хоче.
>
> **Уля:** А… Мені справді подобається це слово. *(Помовчала трошки – і
> далі).* Гарна книжка – в палітурках і , здається, з золотим обрєзом…
>
> **Мокій:** А знаєте, як по-вкраїнському сказати: з золотим обрєзом?
>
> **Уля:** Ану, як?
>
> **Мокій:** Книжка з золотими берегами. Правда, прекрасно?
>
> **Уля:** Надзвичайно!
>
> **Мокій:** А ще можна сказати про матерію, що вона з берегами. Фартух
> дорогий – золоті береги… А ще кажуть: миска з крутими берегами. Або
> пустився берега чоловік, по-руському – на проізвол судьби. Або, нарешті,
> кажуть, берега дати… Наприклад: треба українській неписьменності берега
> дати. Ах, Улю! Як ще ми погано знаємо українську мову. Кажемо,
> наприклад: потяг іде з третьою швидкістю, а треба – поїзд третім погоном
> іде. Погін, а не швидкість… А яка ж вона поетична, милозвучна та ще й
> багата…

-   Що можна сказати про українську мову, прослухавши цей діалог?

**ІІ група**

Послухайте і порівняйте, як звучить вірш білоруського дитячого поета
Віктора Гардзея по-білоруськи та в українському перекладі Ольги
Павленко. Що втратив і чи збагатився чимось даний переклад? *(Втратив
білоруське звучання те прецікаве слово «шибулдих»; придбав пестливе
«бусликів», вияв їхнього інтересу: «А де він? Де?»)*

**<center>Жабыны канцерты</center>**
<center>Жабы ў весну ажылі</center>
<center>І канцерты началі.</center>
<center>Надвячоркам ґвалт і шум:</center>
<center>Ква-ква-ква! Корч-корч! Крум-крум!</center>
<center>Абураецца трытон:</center>
<center>-Сапсуюць, крыкухі, сон!</center>
<center>-Хай пяюць хоч сяк, хоч так, -</center>
<center>Да саседзяв кажа рак.</center>
<center>На канцэрт жа па вадзе</center>
<center>Чарада буслов ідзе.</center>
<center>Жабы ў рэчку – шабулдых!</center>
<center>І адразу брод заціх.</center>

<br>

**<center>Жаб’ячі концерти</center>**
<center>Жаби, як весна настала,</center>
<center>Обігрілись, заспівали.</center>
<center>Вечорами – гам і шум:</center>
<center>Ква-ква-ква! Корч-корч! Крум-крум!</center>
<center>Злиться-сердиться тритон:</center>
<center>-Переб’ють, крикухи, сон!</center>
<center>Обізвався рак з болота:</center>
<center>-Хай співають, як охота.</center>
<center>На концерт (А де він? Де?)</center>
<center>Зграйка бусликів іде.</center>
<center>Жаби з берега - шугись!!!</center>
<center>Бусли… - далі подались.</center>

##### **Конкурс 3. «Майстри слова».**

**А) Вибірковий диктант.**

-Пригадайте, що таке фразеологізми. Наведіть приклади фразеологізмів.

Стійкі неподільні сполучення слів не перекладаються на іншу мову
дослівно. Треба їх замінити синонімами, а вже слово-синонім має
відповідник в іншій мові.

Наприклад, що означає «дати ногам знати»? *(Втікати).* От і шукайте в
словнику переклад. Дослівний переклад приведе до перекручення змісту й
непорозуміння, як це трапилось з «містером Семом». Ось послухайте:

> Молодий містер Сем збирався у весільну подорож. Його дружина Катрін
> Осика захотіла поїхати на Україну, звідки походили її дідусь і бабуся.
>
> Бажання коханої – закон для джентльмена.
>
> Готуючись до поїздки, Сем навіть мову українську вчити почав. Але був
> трохи спантеличений, коли прибув у село і почув барвисту мову українців,
> щедро пересипану фразеологізмами.
>
> Побачивши заокеанську родичку, тітка Ганна розчулено промовила: «Яка ж
> ти гарна, ясочко! Чисто **<u>кров з молоком</u>**». Не побачивши на коханій ні
> крові, ні молока, заспокоївся.
>
> Дядько Іван з нагоди приїзду дорогих гостей запросив мало не півсела.
> Першим завітав знаменитий сільський політик Свирид з дружиною Явдохою.
>
> -Ну, як вам Юкрейн?- запитав він гостей. – Придивляйтесь, **<u>мотайте на
> вус</u>**. Адже тепер ми можемо стати партнерами по бізнесу.
>
> Бізнес – це для Сема зрозуміло. Але що він повинен мотати на вус? Та й
> вуса він голить… А під час застілля гість наслухався такого, що голова
> пішла обертом.
>
> Гостра на язик Явдоха повідала кумі, що її сват Микола на якомусь ділі
> **<u>собаку зїв</u>**, що Ориська **<u>носить камінь за пазухою</u>** на її Дмитра, що у
> її Свирида від політики **<u>стріха поїхала</u>**, а в малого Михася **<u>душа в
> п’ятах</u>**, коли батько заглядає в щоденник.
>
> «Що за дивні люди? - думав Сем. – Хіба можна їсти собаку? В Америці ці
> тварини під захистом закону...»
>
> Думки його плутались. Він виглянув у вікно і побачив через дорогу нову
> Свиридову хату. Стріха на ній трималася й нікуди не їхала. Власне, це
> була й не стріха, а високий дах під червоною черепицею.
>
> Навпроти сиділа Ориська.
>
> «Як у неї під тоненькою блузочкою помістився камінь? І для чого його
> носити за пазухою? – роїлося у голові Сема. – Ні, видно, справді-таки
> українська мова особлива, і нам, американцям, зрозуміти її важко».


-Які фразеологізми ви почули? Поясніть їх значення.

Та й не тільки фразеологізмів не зрозумів Сем, не зрозумів він і значень
деяких слів. Давайте допоможемо містеру Сему і спробуємо пояснити, що
означають дані слова.

**Б) Робота в «парах».**

*(Учні дістають із «чарівної» скриньки картки зі словами і їх
неправильними значеннями і, попрацювавши в «парах», пояснюють їх. При
потребі звертаються до тлумачного словника).*

<center>Самовар – неодружений.</center>
<center>Жаргон – пожежник.</center>
<center>Песимізм – собакознавство.</center>
<center>Водограй - гра у водне поло.</center>
<center>Реставрація – усі види косметичних послуг.</center>
<center>Метелик – двірник.</center>
<center>Держбанк – полиця з банками.</center>
<center>Краля – злодійка.</center>
<center>Сироїжка – любителька сирого.</center>
<center>Кусень – собака.</center>
<center>Варвар – Варварин чоловік.</center>
<center>Лимонник – мільйонер.</center>
<center>Панікер – жінка-керівник.</center>
<center>Горлиця – ангіна.</center>
<center>Курча – курець-початківець.</center>
<center>Оратор – тракторист.</center>
<center>Муляр – мозоль.</center>
<center>Лазня – драбина</center>
<center>Гавкіт – кіт, що ловить ґав.</center>
<center>Панікадило – жінка, що курить.</center>

##### **Конкурс 4. «Угадай».**

-Про які професії йде мова у смішинках?

**І група**

Пацієнт прийшов до лікаря.

> -На що скаржитесь?
>
> -Та на все! Язик став, як підошва, в горлі наче хто цвяхи позабивав, у
> животі наче дратвою стягнуло, очі немов клеєм залиті, у вусі мов шилом
> штрикає, а самого мов хто на копил натягнув. *(Чоботар).*

<br>

> -Добрий день, тату й мамо. Ось я й приїхав, як ви й просили, на свіжину.
>
> -Що ж тобі, зятю, дати?
>
> -Я б узяв задній міст, піддон, шмат каркасу з тентом…
>
> -Пригальмуй, зятьок! Візьми передній бампер, ходову та кардан, і буде
> з тебе. *(Водій).*

<br>

> Даішник зупиняє машину і каже здивовано:
>
> -Це ви, Маріє Іванівно?! Добрий день. Так, діставайте ручку й папір і
> пишіть сто разів: «Я більше не буду порушувати правил дорожнього руху».
> *(Вчитель).*

<br>

> Яких спеціалістів готує вуз, якщо в його тестових завданнях можна
> прочитати таке:
>
> «Чи вимірюється струм амперметром?». Варіанти відповідей:
>
> - Так.
> - Точно.
> - Так точно. *(Військовий).*

**ІІ група**

>-Перепрошую, тут живе інспектор?
>
>-Ні, він живе двома октавами вище. *(Музикант)*

<br>

>-Я вчора з такою дівчиною познайомився?
>
>-Гарна?
>
>-А це як світло поставити. *(Фотограф).*

<br>

>Дівчинка,послухавши казку про Попелюшку, питає у батька:
>
>-Тату, а перетворення гарбуза в золоту карету – це дохід чи збільшення
>вартості майна?
>
>*(Бізнесмен).*

<br>

>Батько, повернувшись з роботи, побачив, що у малого сина перев’язаний
>палець.
>
>-Що сталося? Ти порізався?
>
>-Та ні, я піймав бджолу, а вона з одного боку була не ізольована.
>*(Електрик).*

**«Хвилинка відпочинку».**

І група. Діалог з використанням застарілих слів та діалектизмів.

ІІ група. Діалог з використанням діалектизмів та неологізмів.

##### **Конкурс 5. «Моє слово». Вибірковий диктант.**

У кожного учня на парті заздалегідь покладено карточку з написом групи
слова

*<center>(«власне українські слова»</center>*
*<center>«архаїзми»</center>*
*<center>«історизми»</center>*
*<center>«неологізми»</center>*
*<center>«авторські неологізми»</center>*
*<center>«професійні слова і терміни»</center>*
*<center>«діалектизми»</center>*
*<center>«просторіччя»</center>*
*<center>«жаргонізми»</center>*
*<center>«офіційно-ділова лексика»)</center>*

Вчитель читає слова, учні вибирають їм потрібні.

**Осоння, феодал, зигзиця, відеокліп, брунькоцвіт, клітина, ґазда,
тіліфон, шпора, заява;**

**лелека, боярин, свічадо, клон, листолет, ген, бульба, калідор, шара,
оголошення.**

##### **Конкурс 6. Конкурс капітанів.**

**Капітан заздалегідь для свого суперника готує міні-кросворд. Поки учні
виконуватимуть завдання №7, капітани розгадують кросворди.**

##### **Конкурс 7. «Культура слововживання в офіційно-діловій мові». Гра «Згоден» - «Не згоден».**

Вчитель по черзі для кожної з груп зачитує слово чи словосполучення, яке
належить до офіційно-ділової лексики. Учень відповідає: правильно вжите
словосполучення чи ні; якщо неправильна, то каже правильний варіант.
Якщо відповідь неправильна, то право відповіді отримує інша група.

|        Правильно        |       Неправильно      |
|-------------------------|------------------------|
| Оцінки з предметів      | оцінки по предметах    |
| Навчальний процес       | учбовий процес         |
| Засвоїти правила        | освоїти правила        |
| Складати іспит, екзамен | здавати екзамен        |
| Відносини між державами | стосунки між державами |
| Стосунки між учнями     | відносини між учнями   |
| Брати участь            | приймати участь        |
| Листування з товаришем  | переписка з товаришем  |
| Висловлювати думки      | виражати думки         |
| Здобути освіту          | отримати освіту        |
| Автобіографія           | моя автобіографія      |


##### **Конкурс 8. «Наш театр». Розігрування сценок, у яких порушуються питання культури мови.**

### **ІV. Закріплення вивченого.**

### **Міні-інтерв’ю.**

-   Вивчаючи лексикологію, я…

### **V. Підсумок. Заключне слово вчителя.**

### **VІ. Д/З. Повт. § 6 – 12. Впр. 125.**
