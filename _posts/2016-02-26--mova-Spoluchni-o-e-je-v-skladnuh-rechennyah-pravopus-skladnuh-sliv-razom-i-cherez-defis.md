---
layout: post
title: "Сполучні о, е, є в складних словах. Правопис складних слів разом і через дефіс"
tags: ["Українська мова"]
date: 2016-02-26T16:44:01-08:00
excerpt_separator: "<!--more-->"
---

**Мета:**

- **(навчальна):** пояснити закономірність уживання сполучних голосних у
складних словах, формувати уміння визначати в словах орфограму «Літери
о, е, є в складних словах», обґрунтовувати написання складних слів
відповідними орфографічними правилами, уживати складні слова у мовленні;
- **(розвиваюча):** розвивати увагу, орфографічну пильність, орфоепічні і
орфографічні навички, логічне мислення, усне і писемне мовлення, навички
колективної і самостійної роботи, творчі здібності учнів;
- **(виховна**): виховувати інтерес до лінгвістичних знань, повагу до
слова та його творців, до загальнолюдських цінностей, любов до природи.

<!--more-->

**Тип уроку:** урок засвоєння нового матеріалу.

**Вид уроку:** урок-книжка.

**Обладнання:**

1. Таблиця «Сполучні о, е, є в складних словах».
2. Підручник.
3. Додаток (книжка для кожного учня).
4. На дошці слова:

 <center>І тільки Волопас там сходить на чолі</center>
 <center>Важкої череди в години водопою.</center>
 <center>У степ помчався змієвидний шлях,</center>
 <center>Немов дражнив Чумацький, краплевидний, шлях…</center>

<br>

**Епіграфи:**

<div class="epigraph">
<p>Книги – кораблі думок,</p>
<p>що мандрують ріками часу</p>
<p>і дбайливо несуть</p>
<p>свій дорогоцінний вантаж</p>
<p>від покоління до покоління.</p>
<p>Англійський філософ</p>
<p>Френсіс Бекон</p>
</div>

<div class="epigraph">
<p>Уміння працювати <u>самостійно</u>,</p>
<p>шукати і знаходити в книжках</p>
<p>необхідну інформацію</p>
<p>призвичаюють <u>цілеспрямовувати</u> розум</p>
<p>уперед, <u>самовиховувати</u> в собі</p>
<p>якості розвідника нового.</p>
<p>Український</p>
<p>авіаконструктор</p>
<p>Олег Яковлєв</p>
</div>

## **<center>Хід уроку</center>**

### ***Розділ І.***

#### **1.Вступне слово вчителя.**

Вступ до нашої книги буде незвичайним, як і урок сьогодні… Урок у
вигляді книжки… Часто, сповнена мудрості, розкриває свої обійми для нас
саме книга. Коли читаєш її, в уяві постають дивовижні образи, створені
митцями слова. А чому б сьогодні не спробувати хоча б на 45 хвилин стати
митцями і створити свою книгу, адже кожен із нас творець.

#### **2. Повідомлення теми уроку, мотивація навчальної діяльності.**

На зоряній карті північної половини неба видно сузір’я Волопас з
яскравою зіркою Артуром – сторожем Ведмедиці. Про це сузір’я чудовий
український поет Микола Зеров писав:

**<center>І тільки <u>Волопас</u> там сходить на чолі</center>**
**<center>Важкої череди в години <u>водопою</u>.</center>**

А сучасний поет Анатолій Кичинський не менш поетично написав:

**<center>У степ помчався змієвидний шлях,</center>**
**<center>Немов дражнив Чумацький, краплевидний, Шлях…</center>**

- Чи відомо вам, як утворено виділені слова?
- Чому саме такі сполучні букви (о, е, є) використано для їх утворення?
- Від чого залежить вибір сполучного звука у складному слові, та й як
пишуться складні слова?

Давайте звернемося до таблички, вміщеної у ваших книжках. Після
сьогоднішнього уроку ми повинні знати *(учні зачитують*) та вміти *(учні
зачитують і дописують пропущене).*

|                                                           Знати                                                            |                                                                                                                                             Уміти                                                                                                                                              |
|----------------------------------------------------------------------------------------------------------------------------|------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| 1. Про закономірність уживання сполучних голосних у складних словах. <br> 2. Про правопис складних слів разом і через дефіс. | 1. Визначати орфограму «Літера о, е, є в складних словах». <br> 2. обгрунтовувати написання складних слів відповідними орфографічними правилами. <br> 3. Уживати складні слова у власному мовленні. <br> 4.  Утворювати складні слова. <br> 5. Редагувати тексти, усуваючи недоліки у написанні складних слів. |

**<center>Пам’ятати!</center>**
***<center>1.Творчість в усьому!</center>***
***<center>2. Сила в єдності!</center>***
***<center>3.Знання+уміння+ творчість + єдність = мовна культура!</center>***

На запитання, які я перед вами поставила, ви зможете відповісти,
вивчивши тему сьогоднішнього уроку. Здобуті знання допоможуть вам
правильно утворювати складні слова, що підвищить рівень вашої мовної
культури.

**<center>Автотренінг</center>**
***<center>Я – школяр!</center>***
***<center>Я – особистість творча!</center>***
***<center>Я – міркую, замислююся!</center>***
***<center>Я – хочу знати!</center>***
***<center>Я – можу творити!</center>***
***<center>Я досконало володітиму мовною культурою!</center>***

***Розділ ІІ. Засвоєння нових знань.***

#### **1.Пояснення вчителя.**

Близько 10% словникового складу сучасної української мови становлять
кілька кореневі слова. Більшість з них утворена способом
основоскладання.

Основоскладання в нашій мові ґрунтується на словосполученнях, тобто
словосполучення згортаються в складні слова. Наприклад: ***той, хто
рубає ліс – лісоруб; той, хто варить сталь – сталевар.***

При утворенні складних слів основи поєднуються за допомогою сполучних
голосних **\[о\],** **\[е\]**, Що передаються на письмі буквами **о, е,
є.**

#### **2.Проблемне питання.**

***Чому слова, утворені способом складання,*** *(записані на дошці)*

<center>Дорог<b>о</b>цінний</center>
<center>Сам<b>о</b>стійно</center>
<center>Сам<b>о</b>виховувати</center>
<center>Вол<b>о</b>пас</center>
<center>Вод<b>о</b>пій</center>
<center>Ціл<b>е</b>спрямовувати</center>
<center>Крапл<b>е</b>видний</center>
<center>Змі<b>є</b>видний</center>

***мають різні сполучні голосні?***

У цьому нам допоможе таблиця

**«Сполучні \[о\],** **\[е\]** **у складних словах».**

![](../../../postImages/2016-01-02-26.png)

*(Учні записують пояснення до проблемного питання).*

#### **3.Пояснення вчителя.**

Зверніть увагу! Словоскладання відрізняється від основоскладання!
Словоскладання – це поєднання кількох слів або форм слів у одному
складному слові. Наприклад: ***клас-кабінет, салон-перукарня.*** При
цьому слово виражає одне поняття, а не надає предметові другу назву, що
виникла з ознаки.

Порівняйте:

1. **інженер-будівельник (постійна спеціальність)**
2. **дівчина-красуня (дівчина красива).**

У першому випадку другу частину слова не можна перетворити на означення.
А в другому випадку можна, - отже, це словосполучення, від якого
утворилося інше слово за допомогою осново складання.

- Як же пишуться складні слова?

#### **3.Робота з підручником.**

**Опрацювання теоретичного матеріалу на ст. 72.**

### ***Розділ ІІІ. Закріплення знань і вироблення умінь і навичок.***

#### **1.**Вправа 161 **(усно).**

#### **2.Робота в парах.**

- І ряд. Вправа 171.
- ІІ ряд. Вправа 172.
- ІІІ ряд. Вправа 157.

#### **3. Робота біля дошки.**

Вправа 162.

*-Зверніть увагу, яка пора року описана.*

#### **4.** Вправа 176 **(усно).**

- ***Поясніть написання складних слів.***
- ***Яка пора року змальована П. Тичиною?***

#### **5. Робота з текстом.**

*Прочитайте текст, дотримуючись орфоепічних норм. Доберіть заголовок.*

*Випишіть слова, утворені складанням основ, розберіть їх за будовою.*

> Була тепла, ясна осінь. Повітря прозоре, тихе. На заході, під безхмарним
> небом, стояло здорове золоте сонце. Під його скісним промінням золотом
> сяяло **жовтогаряче** листя лип та беріз. Надворі **падолист,** а
> здавалося, що то золото капає на землю з дорогих шат. Зеленіли темним
> листом крислаті яблуні, рожевіли делікатними сутінями грушки.
> **Сухолист** дощем спадав з дерев. *(За М. Коцюбинським)*

#### **6.Самостійна робота.**

*Прочитайте вірш Д Білоуса. Придумайте і запишіть заголовок. Випишіть із
тексту складні слова. Поясніть їх правопис.*

*Яке слово зустрічається і в тексті М. Коцюбинського, і у вірші Д.
Білоуса, хоча описуються різні пори року?*

<center>Лиш у кіно сходили ми –</center>
<center>І хто б подумать міг? –</center>
<center>Був дворик жовтим килимом</center>
<center>І раптом – білий сніг.</center>
<center>Ішли в кіно – був вітру свист,</center>
<center><b>Багряно-жовтий</b> сад.</center>
<center>Ішли туди – був <b>падолист,</b></center>
<center>А вийшли – <b>снігопад.</b></center>
<center>Від снігу очі мружимо,</center>
<center>Весь світ у сизій млі.</center>
<center>В повітрі біле круживо</center>
<center>Від неба до землі.</center>
<center>Йдемо – уже не вітру свист,</center>
<center>А тихий білий сад.</center>
<center>Ішли в кіно – був <b>падолист</b>,</center>
<center>А вийшли – <b>снігопад</b>.</center>
<center>Згадайте, мислячи логічно,</center>
<center>Ще кілька інших слів,</center>
<center>Утворених аналогічно</center>
<center>До поданих зразків.</center>

*<center>(Д. Білоус)</center>*

#### **7. Творче завдання.**

*Ще раз перечитайте останню строфу вірша Д. Білоуса.*

*Що просить зробити автор?*

*Придумайте власні означення – складні прикметники – для опису улюбленої
пори року. Складіть з ними речення.*

*Якщо виникають труднощі, зверніться до довідки.*

***Довідка:***

- *Зима:* *срібні коси (зима); білий сніг (покривало); срібло миготить
(іній).*
- *Весна: голубі очі (барвінок); дзвінкий голос (птахи); багато барв
(луг).*
- *Літо: життя дати (дощ); легкі крила (хмари); золотаве колосся (поле);
сіно косити.*
- *Осінь: різний колір (листя); кислий і солодкий (яблука); вітряний і
морозний (день).*

**8. «Розминка-веселинка».**

- *Чому це слово пишеться через дефіс? (Між частинами можна поставити
сполучник і).*

*У кожному з анекдотів підкреслити складне слово. Обґрунтувати його
написання.*

>1.  Маленька Оля розповідає:
>
> -Вертоліт – це теж літак, тільки з бантиком.


> 2. Лікар каже хворому:
>
>   -Даю снодійне на цілий тиждень.
>
>   -Але я не хочу спати так довго.


> 3. На уроці вивчали правило про написання префіксів пре-, при-.
>
>   Учитель запитує:
>
>   -Миколко, ти зрозумів? Наведи приклад слова з префіксом пре-.
>
>   -Пре, як паровоз, - відповів хлопець.


> 4. -А в нас є відеокамера, - хвалиться Миколка.
>
>   -А в нас нова автомашина, - і собі хвалиться Дмитрик.
>
>   -А в нас усе-усе є. Коли тата вхопив радикуліт, то мама сказала: «Тільки цього нам не вистачало!».



> 5. -Що таке парапсихологія?
>
>   -Це коли приходиш до психолога, а їх у кабінеті двоє.
>
> *(Парапсихологія – розділ психології, що досліджує незвичайні явища:
> **яснобачення,** телепатію та ін. Префікс пара- означає відступ,
> відхилення).*



> 6. –Яка різниця між біографією та автобіографією?
>
>   -Біографія показує людину такою, якою вона була, а от автобіографія – такою, якою вона себе уявляла.
>
> (Автобіографія – **життєпис** особи, складений нею самою. Префікс
> авто- означає сам).

#### **9. Інтерактивний метод «Снігова куля»**

Вправа170 **(усно).**

#### **10.** Вправа 173 **(письмово).**

#### **11. Інтерактивний метод «Займи позицію».**

*Учні по черзі читають речення, називають підкреслене слово і займають
певну позицію стосовно його написання («так», «ні», «не знаю») і
обґрунтовують вибір написання.*

1. Б’є стежку лютий *снігопад*. *(М. Пригара*).
2. Надворі мороз аж тріщить. Та ні, то *Вовчичок Братичок* їде на
Лисиччиних санчатах. *(М. Павленко).*
3. «То дурня, що від книжок усі знання», - поважно заявив Баран і
втупився в *теле екран*. *(С. Коваль).*
4. Літописне *євшан-зілля* найпевніш було степовою мітличкою, котра має
міцний, терпкуватий дух. *(О. Гончар).*
5. Меч стискає *войовода* і сідає на коня. *(О. Олесь).*
6. Проти сонця гріють спини *жовто-бокі* спілі дині. *(М. Стельмах).*
7. В середній Україні простягнувся *лісостеп*. *(І. Цюпа*).
8. Поглянь, який то сві т кипить: *блакитно-синьо-срібно-сірий*. *(П.
Мирний).*
9. Падали на пісок сині, зелені, жовті, *червоногарячі* кружала світу.
*(П. Мирний).*
10. Ніхто свого *щастя-долі* не вгадає. *(М. Стельмах*).
11. Вітер жене стернею блякле *перекоти-поле*. *(О. Гончар).*

12. <center>Настане день, настане час –</center>
<center>І розіллється знов медами</center>
<center>Земля, що освятив Тарас</center>
<center>Своїми <b>муками-ділами</b>,</center>
<center>Земля, що окрилив Тарас</center>
<center><b>Громовезвукими</b> словами.</center>

*<center>(М. Рильський).</center>*

13. Неначе у разках намиста калина мріє *буйнолиста*. (*М. Терещенко).*
14. Дубів *ширококронних густолистя* залопотіло раптом од вітрів. *(Л.
Забашта*).
15. *Рожевосиза* мла сповиває степ. *(М. Рильський).*
16. На серці *тепло-тепло*. *(О. Вишня).*
17. «*Зміїку-Братику*! Іде на тебе війною *Іван-Баштанник*, хоче тебе
завоювати!» - каже *Лисичка-Сестричка*. *(Нар. творч.)*
18. Не пробка, а *суперпробка*! Кінця машинамне видно! *(О. Гончар).*
19. Що *шумитьдзвенить* верхами? *(П. Тичина*).
20. Дивляться – геній державний – та миттю в *прем’єр-міністри*. *(О.
Вишня*).
21. Кравцов наказав радистові взяти з собою *радіостанцію* «Лахтак».
*(М. Трублаїні)*.
22. Несподівано Громовик угледів *чорне-оку* Зірницю дивної краси і
спинив коня на вершечку хмари. *(І. Нечуй-Левицький).*
23. Гостей зустрічали *хлібомсіллю. (З казки).*
24. Це був кремезний, *широко-плечий* чоловік. *(М. Стельмах*).
25. Учні нашого класу люблять грати *міні-футбол*. *(З учнівського
твору*).

#### **12. «Редактор».**

*Андрійко написав казку, але він не знав правил про написання складних
слів, тому допустив деякі помилки. Виправте помилки і усно поясніть
орфограми у складних словах.*

***<center>Недогода</center>***

***Сонце хотіло догодити всім. Якось почуло воно, що моро плавці
скаржаться: мовляв, так мало вони встигають пропливти за день. І встало
раноранесенько. Але були незадоволені шахтарі: учора вони працювали до
півночі й сьогодні хотіли відпочити. Тоді наступного дня сонце зійшло
під обід. Тепер хлібероб став нарікати: «Коли я обсіюся, якщо того дня
як кіт наплакав?»***

***Бачить сонце, що, як не годи, ніколи всім не догодиш. І стало
сходити, коли повинно було сходити – ні на хвилину раніше, ні на хвилину
пізніше.***

*Знайдіть у тексті фразеологізм, поясніть його.*

### ***Розділ ІV. Підсумок.***

> **<center>Рефлексійна анкета</center>**
>
> **На уроці я**
>
> **Дізнався**
>
> **Повторив**
>
> **Навчився**
>
> **Зрозумів**
>
> **Зробив успіхи в**
>
> **Допоміг товаришеві**
>
> **Труднощі відчув**
>
> **Не умів, а тепер**
>
> **Мене захопила**
>
> **Творити на уроці**
>
> **Бажаю**

### ***Розділ V. Домашнє завдання.***

**§16, 18.**

**Завдання на вибір**

**Вправа 174 або написати казку про те, як дощ хотів усім догодити,
використовуючи складні слова.**

<a class="button" href="https://drive.google.com/file/d/0ByRKCRcO5CVUdnlHa2xoUTNWams/view?usp=sharing">Завантажити роздатковий матеріал для уроку</a>
