---
layout: post
title: "Він ясним променем зійшов в твоєму небі, Україно! (Літературно-мистецька композиція)"
tags: ["Творчі сходинки 2014"]
date: 2016-03-03T16:44:01-08:00
excerpt_separator: "<!--more-->"
---

 **Обладнання:** портрет В. Івасюка;
 дві троянди, перевиті чорною стрічкою;
 мольберт із намальованою скрипкою;
 слова *«Це нічого, що я згораю,*
 *лиш би пісня моя жила»*

 **Учитель:** В усі часи люди прагнули збагнути вічне і скороминуче,
 близьке і недосяжне. Думки проростали словами, колосилися на безмежних
 полях мрій і роздумів. Із запитань народжувалися відповіді, щоб дати
 життя новим запитанням.

 Проте серед людей були такі, що мали відповіді і вміли поставити
 запитання. Вони були світочами свого народу, за ними впізнавали націю,
 вони ставали ознакою своєї епохи.

 Сьогодні ми заново відкриваємо Володимира Івасюка – композитора,
 поета, художника, менестреля. Сьогодні йому було б уже за 60. Лише 30
 з них він ішов земним шляхом…

 *(Звучить мелодія)*

 **Читець**:

 <center>Ледь рипнула хвіртка – і серце кольнуло,</center>
 <center>Немов би злякалась якоїсь біди.</center>
 <center>Я білу фіранку з вікна відгорнула:</center>
 <center>О Боже! Впізнала…</center>
 <center>О саде! Здригнула…</center>
 <center>З якого ж він світу вернувся сюди?</center>
 <center>Прийшов невидимий</center>
 <center>Не з болісних марень.</center>
 <center>Спокійний і мудрий в мовчанні,</center>
 <center>Не міф.</center>
 <center>Стояв біля груші, рука на гітарі</center>
 <center>І в місячнім сяйві висріблю вав гриф.</center>

 **Голос:** <center>Я звідти, де сонце за хмарами світить,</center>
 <center>Я звідти, де трави згорілі цвітуть,</center>
 <center>Я звідти , де пісня жива, хоч убита,</center>
 <center>Я звідти….</center>

 **Читець**: <center>А більше нічого не чуть.</center>
 <center>Стояв і незручно дивився на віти.</center>
 <center>Гукнула б …</center>
 <center>Та голос відтерпнуть не міг,</center>
 <center>За ним пролітав листопадовий вітер,</center>
 <center>І падало листя зірками до ніг.</center>
 <center>Подумалось: хоч би одненьку впіймати,</center>
 <center>Допоки пітьма не вернула назад…</center>
 <center>Пустила фіранку і вибігла з хати:</center>
 <center>Нікого… Нікого… Лиш музики такт.</center>
 <center>А на зламанім дереві -</center>
 <center>Зоряний знак.</center>

**Ведуча:** Якийсь теплий спокій тут, ніби відчуваєш присутність часу.
 І мимоволі замислюєшся над святими таємницями нашого буття.

 **Ведучий:** Володимир Івасюк народився 4 березня 1949 року в
 мальовничому буковинському краї у родині вчителів-філологів Михайла та
 Софії Івасюків. Михайло Івасюк у роки війни перебував у концтаборі на
 Печорі, а Софія Корякіна працювала в колгоспі. Їхні дороги перетнулися
 на Кіцманщині.

 **Ведуча:** Коли Володя народився, йому, як і всім іншим немовлятам,
 закапали очі ліками. Раптом дитина зайшлася плачем, а по її щоках
 потекли чорні сльози.

 **Ведучий:** Виявилося, що медсестра переплутала розчин. Дитину
 врятувало лише те, що спрацював рефлекс: встигла стулити повіки, тож
 обпекло тільки обличчя.

 **Ведуча:** Батько вночі повіз сина до Чернівців, там надали
 професійну допомогу і сказали, що дитина народилася в сорочці, бо
 інакше Володя міг би стати «сліпим музикантом» чи українським
 Бетховеном.

 **Ведучий:** Щоправда, нянька, яка з'явилася в будинку Івасюків з його
 двомісячного віку і яка виховала потім сестер, вважала той випадок
 знаком долі майбутнього композитора, що склалася трагічно.

 **Ведуча:** Але щедрість землі увійшла в душу дитини. Блакитне небо
 оселилося в його очах. Музика зеленого краю лагідно торкнулася
 поетичного серця хлопця й залишилася з ним назавжди.

 **Читець:** <center>Він ясним променем зійшов</center>
 <center>В твоєму небі, Україно,</center>
 <center>Синівську ласку, і любов,</center>
 <center>І свою душу солов'їну</center>
 <center>Вкладав у пісню голосну.</center>
 <center>І линула вона над світом</center>
 <center>В його окрилену весну</center>
 <center>І повне мрій звабливе літо.</center>
 <center>У пісні тій квітує сад</center>
 <center>І розцвітає рута-м'ята,</center>
 <center>Дзвінкий струмує водоспад,</center>
 <center>Відлуння шириться в Карпатах.</center>
 <center>Пішов в далекі гори він</center>
 <center>І в горах тих ставав високим.</center>

**Ведучий:** Сімейна педагогіка молодої родини будувалася на прагненні
 дати дітям освіту, навчити чесно працювати, гідно жити у світі. А ще
 були казки, пісні, легенди бабусі Олександри, мудрі оповідки няні Мілі
 – Магдалини Колотилюк, таємничий світ дядька Дмитра.

 **Ведуча:** Все це пізніше заіскриться водограєм пісень, чистим вогнем
 любові. А поки що – перші дитячі враження про світ, про мальовничі
 Карпати, перші маленькі перемоги, турботливі очі матусі й вишукані
 татові вірші.

 **Читець:**

 <center>Ти спи, любий сину,</center>
 <center>В блакитному сні.</center>
 <center>Довкола нас тиша</center>
 <center>І місяць в вікні.</center>
 <center>Торкається шибок</center>
 <center>Лиш сяєво зір,</center>
 <center>Шумить десь далеко</center>
 <center>Смарагдовий бір.</center>
 <center>Від озера лине</center>
 <center>Поклін комиша,</center>
 <center>Тебе покриває</center>
 <center>Мій зір і душа.</center>
 <center>Хай ніч, любий сину,</center>
 <center>Снує срібний шовк,</center>
 <center>Ти спи – на сторожі</center>
 <center>Безмежна любов.</center>

**Читець:**

 <center>Завітала радість в нашу хату,</center>
 <center>Про яку ми мріяли давно:</center>
 <center>Син підріс, говорить дзвінко «тату»,</center>
 <center>Визираючи в вікно.</center>
 <center>Ввечері, коли прийду з роботи, -</center>
 <center>«Здрастуй, втіхо моя золота…»</center>
 <center>Й рук його чарівно-ніжний дотик</center>
 <center>В серці щастям розквіта.</center>
 <center>Я не знаю, що сказать про брови</center>
 <center>Й для очей порівнянь взяти де,</center>
 <center>Знаю тільки, що як скаже слово,</center>
 <center>В серці пісню заведе.</center>

*(Звучить пісня).*

 **Ведучий:** Ще з дитинства Володимир виявляв неабиякі здібності до
 музики. І це не дивно, бо батько мав гарний голос і брав сина на
 репетиції учительського хору.

 **Ведуча:** Вже тоді рідним стало зрозуміло – хлопчик буде співати.
 Згодом п'ятирічний Володя починає старанно вчитися гри на скрипці, а
 вже через 2 роки його ім'я з'являється у пресі.

 **Ведучий**: Володимира запрошували грати на місцевих концертах та
 вечорах художньої самодіяльності. За талант отримав від земляків
 подарунок – німецьку скрипку з поміткою «Від Страдіварі», яку полюбив
 з першого дотику.

 **Ведуча:** Батько ж, не пошкодувавши гонорару за роман «Червоні
 троянди», купив синові старий австрійський рояль.

 **Ведучий:** Спливали за водою весни. Закінчивши музичну семирічку,
 Володя вступив до Київської середньої музичної школи ім. Миколи
 Лисенка, але через хворобу змушений був кинути навчання.

 **Ведуча:** П'ятнадцятирічним Володимир Івасюк створив
 вокально-інструментальний ансамбль «Буковинка» - один із перших
 молодіжних колективів України. Його учасники виконували переважно
 пісні Мирослава Скорика та самого Володимира Івасюка.

 **Ведучий:** Колектив був настільки популярним, що скоро став
 переможцем обласного конкурсу.

 **Читець:**

 <center>Все співало у його устах,</center>
 <center>Скрізь встигав, уперто йшов угору,</center>
 <center>Шлях йому стелився у зірках,</center>
 <center>Думка рвалась в далеч неозору.</center>
 <center>І, здавалось, для таких нема</center>
 <center>Ні проблем, ні перешкод, ні втоми.</center>
 <center>Сили духу, волі і ума</center>
 <center>Досконало поєднались в ньому.</center>

**Ведуча:** У середній школі Володя був претендентом на Золоту медаль.
 Якось, гуляючи з однокласниками в кіцманському парку, друзі вирішили
 «приміряти» картуза гіпсовому Леніну. Задум удався, але при знятті
 злощасної шапки вождь падає і розбивається на друзки.

 **Ведучий:** Відкривається «Справа Володимира Івасюка», шлейф якої
 тягнеться за ним усе його коротке життя. Питання стояло про виключення
 юнака з комсомолу, зі школи, про позбавлення атестата…

 **Ведуча:** Принижений, острижений наголо, хлопець з пальцями
 віртуоза, душею поета й очима генія 15 діб на очах у безлічі людей
 перекопував міські клумби…

 **Ведучий:** Батьки зробили все, аби син отримав атестат. Володя
 успішно вступає до Чернівецького медінституту. Однак хтось повідомив
 про сумнозвісну справу – і при всіх зачитується наказ про його
 виключення.

 Браво, владо!

 Браво, заздрісники!

 **Читці:**

 1\. <center>Диктатори, королі, імператори,</center>
 <center>Мліючи в димі хвальби,</center>
 <center>Роззявляли пащі, мов кратери,</center>
 <center>І гукали:</center>
 <center>- Ми – символ доби.</center>
 <center>- Хто не з нами, той проти Бога</center>
 <center>- Хто не з нами, той проти всіх, -</center>
 <center>І сипались лаври убогі</center>
 <center>До куцих кривавих ніг.</center>

 2\. <center>Нікчемна, продажна челядь,</center>
 <center>Банда кривляк для втіх,</center>
 <center>Щоб мати що повечерять,</center>
 <center>Годувала холуйством їх.</center>
 <center>Ідоли обслинені, обціловані</center>
 <center>Ішли величаві в своїй ході.</center>
 <center>А поруч вставали некороновані</center>
 <center>Корифеї і справжні вожді.</center>

 3\. <center>Бо щире високе небо</center>
 <center>Не підмалюєш квачем,</center>
 <center>Бо величі справжній не треба</center>
 <center>Спиратись на плечі нікчем.</center>

**Ведуча:** Після виключення з медінституту він змушений був працювати
 слюсарем на заводі «Легмаш».

 **Ведучий:** Тут доля посміхається йому й посилає шанс виявити себе. У
 профспілці дізнаються про музичні здібності Івасюка й доручають
 створити заводський хор і керувати ним. Майже на всіх виступах
 ансамблю Володі акомпанує сестра Галина.

 **Ведуча:** На хвилі натхнення Івасюк, ризикуючи, все ж надсилає під
 псевдонімом Весняний на конкурс до 50-річчя Жовтня пісні «Відлітали
 журавлі» та «Колискова для Оксаночки»…

 **Ведучий:** …і виборює першу премію, досягає першого значного успіху.
 І завжди поруч з ним пісня.

 **Читець:**

 <center>Пішов в далекі гори він</center>
 <center>І в горах тих ставав високим.</center>
 <center>Як малиновий передзвін,</center>
 <center>Пісні його летять крізь роки.</center>
 <center>Їх слухають верхи Карпат,</center>
 <center>І полонини, й зірка рання,</center>
 <center>Вони вчаровують дівчат</center>
 <center>Красою вічного кохання.</center>
 <center>Квітують мальви, як колись,</center>
 <center>І кришталевим водограєм</center>
 <center>Стрімкі потоки розлились</center>
 <center>Й червона рута розцвітає.</center>

*(Звучить пісня «Червона рута»).*

 **Ведуча:** І до цього часу в Карпатах побутує легенда про диво-квітку
 – червону руту. Квітку ніжну, чарівну, що росте високо в горах і цвіте
 жовтим суцвіттям.

 **Ведучий:** І тільки раз у десятиліття спалахує вона червоно. Кажуть,
 хто віднайде той дивоцвіт червоний, той причарує людське серце навіки.

 **Читець:**

 <center>Червоная руто, чого ти зів'яла,</center>
 <center>Молоденька дівчинонько, чого ж заплакала?</center>
 <center>Ти не смійся хоч раз, не кажи, що забула,</center>
 <center>А згадай про той час, як ти мавкою була,</center>
 <center>Як ночами в лісах ти чар-зілля шукала,</center>
 <center>Як з вітрами, мов птах, ти колись розмовляла.</center>
 <center>Бачив я тебе в снах, у дібровах зелених.</center>
 <center>По яких же шляхах ти вернулась до мене?</center>

**Ведуча:** Володимир Івасюк ще з дитинства захоплювався українським
 фольклором. Одного разу в «Коломийках», укладених В. Гнатюком, молодий
 композитор знайшов «Червону рутоньку».

 **Ведучий:** І з того часу він починає шукати свою червону руту,
 мандруючи стежками Карпат, підкорює Ельбрус, збирає і записує легенди.

 **Читець:** <center>Де несе Черемош води сині,</center>
 <center>Де іскристо б'ється водограй,</center>
 <center>Там судилось юному хлопчині</center>
 <center>У піснях прославити свій край.</center>
 <center>І вони на цілий світ лунають,</center>
 <center>Ген птахами линуть в небеса.</center>
 <center>Диво-квіти в горах розцвітають,</center>
 <center>І душа світліє, мов роса.</center>
 <center>Йшов несхибно по крутій дорозі</center>
 <center>З вогником жаданим у руці.</center>
 <center>Билось серце в радості й тривозі:</center>
 <center>Тільки б не погасли промінці…</center>
 <center>Глянь, горить тих факелів багато,</center>
 <center>Поміж нас їх спалахи ясні,</center>
 <center>Щоби вічно неповторне свято</center>
 <center>Рутою буяло навесні.</center>

**Ведуча:** Володимир Івасюк – рідкісний унікальний талант. Його
 творчий доробок становлять 106 оригінальних пісень, понад півсотні
 обробок народних пісень, балади, романси.

 **Ведучий:** І все це було створено за 15 років! Яка натхненна праця!
 А ще він - професійний медик і скрипаль, чудово грає на фортепіано,
 віолончелі, гітарі. Майстерно виконує свої пісні, неординарний
 живописець.

 **Ведуча:** Проте справжнім святом Івасюкової музики стали 1971 та
 1972 роки: його пісні «Червона рута» та «Водограй» (2 роки поспіль!)
 ставали переможницями Всесоюзного телевізійного конкурсу «Алло, ми
 шукаємо таланти!»

 **Ведучий:** А коли його концерт показали по Центральному
 (Московському) телебаченню, одразу ж пісні молодого композитора
 ставали сенсацією.

 **Ведуча:**Так Володимир Івасюк опинився серед тих небагатьох, що
 здійняли пісенне небо над нами, змусили нас прислухатися до
 неповторної рідної пісні.

 **Ведучий:** Івасюк разом з Василем Зінкевичем та Назарієм Яремчуком
 відкрили нову сторінку нашої пісенної творчості, увібравши народні
 інтонації, дали пісні ширші і дружніші крила.

 **Ведуча:** Музику Володимир писав у кращих традиціях рідного народу,
 але цікаво, що він майже нічого не запозичував, просто проникав у
 багату стихію мотивів.

 **Ведучий:** Барвистий зміст пісень – це стиль Івасюка. «Народна пісня
 – це скарбниця, у якій зберігається душа українського народу», -
 зазначав композитор.

 **Ведуча:** У Львові Володимирові жилося нелегко: занадто багато
 знайшлося заздрісників.

 **Ведучий:** Проте він працює багато, уперто і наполегливо. Записує на
 українському радіо твір «Я піду в далекі гори»…

 **Ведуча:** Пісня одразу ж припала до душі слухачам, А це знову –
 перемога – його пісню слухав і співав увесь український народ.

 *<center>(Демонстрація з документальної стрічки «Червона рута» кадру виконання пісні «Я піду в далекі гори»).</center>*

 **Ведучий:** Народжувалися нові пісні Івасюка: «Балада про дві
 скрипки», «Пісня буде поміж нас», «Стожари», «Два перстені», «Мальви»,
 «Лиш раз цвіте любов», «Жовтий лист», «Водограй»…

 **Ведуча:** Вони, немов птахи, що, відчувши силу крил, знімалися з
 гнізда й летіли у світ.

 **Читець:** <center>Я несу свою ношу – і тяжка, і безцінна,</center>
 <center>Не покину, хоч хай як втомлюся,</center>
 <center>Я – щасливий між вас,</center>
 <center>Мене Пісня обрала,</center>
 <center>Я за неї із вами молюся…</center>
 <center>Пісне!</center>
 <center>Моя бентежна радосте й жадання,</center>
 <center>Моя любове перша і остання,</center>
 <center>Моя пекельна муко і страждання,</center>
 <center>Весняний цвіте мій, тендітний, ранній,</center>
 <center>Найкраща жінко в світі, наймиліша,</center>
 <center>Моя молитво щира, найніжніша,</center>
 <center>Моя неволе, що солодша меду…</center>
 <center>У мене більш доріг нема,</center>
 <center>Окрім тієї, Пісне, що до тебе…</center>

 *<center>(Звучить пісня).</center>*

**Ведучий:** Несподівані і незрозумілі речі почали творитися навколо
 Івасюка в Хмельницькому, куди він прибув як член журі конкурсу
 комсомольської пісні. Розповідали, що композитора «діставали» дзвінки
 з погрозами, щоб він відмовився писати кантату «Чуття єдиної родини» (
 за віршами М. Рильського). Твір зник разом зі смертю Івасюка.

 **Ведуча:** Інші розповідали, що Володимира залякували, щоб відмовився
 писати музику до російськомовних текстів. Треті нібито вимагали,
 погрожуючи, поділитися гонорарами… Річ у тому, що в Канаді та США
 вийшло кілька дисків із записами пісень буковинського митця.

 **Ведучий:** А Володимир Івасюк упевнено іде до своєї мети. Написав
 музику до фільму за романом Олеся Гончара «Прапороносці». Прем'єра
 мала шалений успіх.

 **Ведуча:** Мов гриби після дощу, з'являються нові й нові «друзі» у
 Володимира. А до цього в нього було не так багато справжніх друзів.

 **Ведучий:** Труднощі загартовують, і навіть маленькі життєві радощі
 приносять велику втіху. Було б бажання радіти сонцю і життю. А у
 Володимира воно було.

 *<center>(Звучить пісня «Стожари»).</center>*

**Ведуча:** Кохання… Це світле почуття не обминуло Івасюка –
 вродливого голубоокого хлопця.

 *<center>(Далі – на фоні пісні «Мила моя…»)</center>*

**Ведучий:** Коли писав пісню «Мила моя», зізнався:

 **Голос із-за куліс:** «Ця пісня була написана під впливом якогось
 образу. Під час запису я почав усвідомлювати, що той далекий туман
 набуває конкретної форми й перетворюється на тебе, Ніно. Я зрозумів,
 що ця пісня написана під твоїм впливом і по праву має бути твоєю».

 **Ведуча:** Альбом Івасюк подарував асистентці звукорежисера
 Чернівецького телебачення Ніні Щербаковій. Ветерани телебачення
 стверджують, що слова «перша скрипка – біла лебідка» також присвячені
 Ніні.

 **Ведучий:** Володимир був у неї закоханий і не ховався зі своїми
 почуттями, а вилив їх у чудову пісню, яку ми любимо й сьогодні.

 *<center>(Пісня продовжує звучати).</center>*

**Ведуча:** Коли Івасюка навертало на лірику, спогадував люб'язно про
 Марію Соколовську, яка вчилася з ним У Чернівецькому медичному
 інституті.

 **Ведучий**: А «Пісня буде поміж нас» присвячена відомій письменниці
 Галині Тарасюк.

 **Ведуча:** Була в Івасюка й особиста драма. Тетяна Жукова – останнє
 кохання композитора. Друзі Володі Жукову чогось не любили.

 **Ведучий:** А батьки вважають, що Тетяна якимось чином причетна до
 загибелі їхнього сина. Після трагічної загибелі Івасюка слід її
 загубився.

**Ведуча:** Говорити про творчість
 Володимира Івасюка і не згадати про Софію Ротару – це все одно, що
 бачити птаха в польоті з одним крилом.

 **Ведучий:** Це була дивовижна, платонічна любов, де переплелися шляхи
 двох великих талантів. Софія Ротару відчувала дух його пісень – вона ж
 теж буковинка.

 **Ведуча:** А він їй своїм душевним рушничком вистелив дорогу у широкі
 пісенні світи.

 **<center>Літературна композиція</center>**

 **<center>«Тож чому згубився твій самотній слід»</center>**

 *<center>(на фоні музики)</center>*

 Персонажі: Володимир Івасюк, Софія Ротару.

 **<center>Софія Ротару</center>**

 <center>Скоро вечір…</center>
 <center>Одинокий лист, гнаний вітром, проліта повз мене.</center>
 <center>Він більше сюди не вернеться…</center>
 <center>Не повернусь, мабуть, і я , бо навіщо?</center>
 <center>Моє кохання, як той жовтий лист.</center>
 <center>Він може впасти тільки до твоїх ніг.</center>

 **<center>Володимир Івасюк</center>**

 <center>Сюди я більше не прийду</center>
 <center>Та залишаю замість себе</center>
 <center>Червону руту, що знайшов</center>
 <center>Для тебе я, для тебе, лиш для тебе.</center>

 **<center>Софія Ротару</center>**

 <center>Вже зів'яла вона і замовкла струна,</center>
 <center>Щастя випита крапля остання.</center>

 **<center>Володимир Івасюк</center>**

 <center>І душа – мов труна, кришталева труна,</center>
 <center>В якій спить колишнє кохання.</center>

 **<center>Софія Ротару</center>**

 <center>Пише осінь дощами холодні листи,</center>
 <center>З неба зоряні впали корали.</center>

 **<center>Володимир Івасюк</center>**

 <center>І палають мости, і палають мости</center>
 <center>Між серцями, що вже відкохали.</center>

 **<center>Софія Ротару</center>**

 <center>Сонце сяде за обрій, і день промайне,</center>
 <center>Пройде ніч, і зажевріє ранок.</center>

 **<center>Володимир Івасюк</center>**

 <center>Через рік, через два… ти забудеш мене,</center>

 **<center>Софія Ротару</center>**

 <center>Та в душі не загоїться рана.</center>

 **<center>Володимир Івасюк</center>**

 <center>Ти почуєш у сні дикий поклик весни.</center>
 <center>Ти почуєш небесні хорали.</center>

 **<center>Софія Ротару</center>**

 <center>Та не зможе ніхто збудувати мости</center>
 <center>Між серцями, що вже відкохали.</center>

 **<center>Володимир Івасюк</center>**

 <center>І знову ти шепочеш:</center>
 <center>«Ні» - в осінню ніч,</center>
 <center>А дощ за вікнами пада і плаче.</center>
 <center>Надворі студінь, вітер, зимна січ,</center>
 <center>А ти в мій дім з весни прийшла неначе.</center>

 **<center>Софія Ротару</center>**

 <center>Звучать пісні, а ти шепочеш: «Ні».</center>
 <center>Пісні так близько – ти ж далеко дуже,</center>
 <center>І туляться дві тіні на стіні.</center>
 <center>Я тіні ті зірву, червона руже.</center>

 **<center>Володимир Івасюк</center>**

 <center>Не обіцяй мені вернутись,</center>
 <center>Не обіцяй мені прийти.</center>
 <center>Не треба слів, щоби забути:</center>
 <center>Колишнє ми, лиш – я, лиш – ти.</center>

 **<center>Софія Ротару</center>**

 <center>Чужі. Віддалені. Незнані.</center>
 <center>Хоч нас ніхто не розлучав.</center>
 <center>Лиш бачу я: в однім світанні</center>
 <center>Торкнешся ти мого плеча.</center>

 **<center>Володимир Івасюк</center>**

 <center>Я стоятиму оддалік окрай твого неба,</center>
 <center>Щоби не впала і тінь сльози моєї на тебе.</center>

 **<center>Софія Ротару</center>**

 <center>Я стоятиму, з горя німа, окрай твоєї пісні,</center>
 <center>Щоби не стало від слів моїх крилонькам їх тісно.</center>
 <center>Я стоятиму цілий вік окрай твоєї долі,</center>
 <center>О мій Орфею молодий українського поля.</center>

 **<center>Володимир Івасюк</center>**

 <center>В нічному світлі свіч стікає віск, як сльози,</center>
 <center>Лише на тридцять літ ромашкових. О Боже!</center>
 <center>Горять, течуть свічки, багряні квіти – пишні:</center>
 <center>То подихом важким вже ніч у вічі дише.</center>
 <center>Темніє чад свічок над безпросвіттям ночі.</center>
 <center>Вогонь, земний вогонь… Ти плачеш, свічко? Боже!</center>

 **<center>Софія Ротару</center>**

 <center>Чекай… іще не всі серця знайшли свої слова,</center>
 <center>Не всі серця почули їх.</center>

 **<center>Володимир Івасюк</center>**

 <center>Чекай… а може, ця дорога без кінця,</center>
 <center>Я ж сам її віддав тобі…</center>

 **<center>Софія Ротару</center>**

 <center>І ось пройшло вже стільки літ –</center>
 <center>Без тебе світ - зів'ялий квіт,</center>
 <center>Без тебе спів гірських вітрів</center>
 <center>Журбою в серці забринів.</center>

 **<center>Володимир Івасюк</center>**

 <center>Та в днину сонця і тривог –</center>
 <center>Одна любов у нас на двох,</center>
 <center>Одна любов, одна печаль</center>
 <center>І стежка в синю даль…</center>

**Ведуча:** Був травень. Українська земля, умита теплим весняним
 дощем, одягла свої найновіші і найрозкішніші шати. Сонце золотило ясну
 голубінь неба і щедро обдаровувало барвисті квіти.

 **Ведучий:** Несподівано прийшла страшна біда – вона завжди приходить
 несподівано. Україну й увесь світ облетіла чорна звістка, що пекучим
 болем розривала груди, - не стало молодого й талановитого поета і
 композитора Володимира Івасюка.

 **Ведуча:** І почорніло українське небо, замовкли сині Карпати, сумом
 оповилися смерекові ліси, сутінки вкрили гірські стежини, зів'яла на
 високій полонині червона рута…

 **Ведучий:** ...навіки замовкла співуча струна Генія – і заридала
 Україна…

 **Читець:** 

 *<center>Володимир Вознюк</center>*
 **<center>Із голосу скрипки,<center>**
 **<center>або соло для Володимира Івасюка</center>**

 <center>Помирає скрипаль,</center>
 <center>А до рук його тулиться скрипка.</center>
 <center>Дотикається рук,</center>
 <center>Та німують скорботно вони.</center>
 <center>Мов не бачить ніхто,</center>
 <center>Що смичок перетруджений випав</center>
 <center>І що журиться скрипка</center>
 <center>В чотири печальних струни.</center>

 <center>Дайте голосу їй,</center>
 <center>Бо вона – і дружина, й родина,</center>
 <center>Все,</center>
 <center>Що втратив скрипаль,</center>
 <center>І все те, що здобув у житті,</center>
 <center>Бо витає над ним</center>
 <center>Його співу пора лебедина,</center>
 <center>А без неї не міг</center>
 <center>І в найтяжчій своїй самоті.</center>

 <center>Дайте голосу їй…</center>
 <center>Попрощається скрипка тужливо,</center>
 <center>І прихилить крило</center>
 <center>Передчасно посивіла даль.</center>

 <center>Дайте голосу їй…</center>
 <center>Хай залишиться музики диво,</center>
 <center>Може, легшою стане</center>
 <center>Вже остання для нього печаль.</center>

**Ведуча:** Несподівана смерть Володимира Івасюка – то суцільна
 загадка. Теплого й сонячного квітневого дня 1979-го він пішов з дому й
 не повернувся…

 **Ведучий:** …І лише через місяць серед травневого розмаю в
 Броховецькому лісі на околиці Львова на дереві знайшли його понівечене
 тіло. У нього були виколоті очі, на руках – поламані пальці, на тілі
 рани, а в ранах – запхані гіллячки калини…

 **Ведуча:** 22 травня – переповнений скорботою день, коли Україна
 проводжала у вічність свого вірного сина.

 **Читець 1:** 

 <center>22 травня…</center>
 <center>22 травня стали друзі сумні…</center>
 <center>22 травня він лежав у труні…</center>
 <center>Зажурились гори, затужили люди,</center>
 <center>Що несли на цвинтар сніжно-білі квіти.</center>
 <center>І «Червона рута» линула повсюди,</center>
 <center>Щоб землю Вкраїни ніжністю зігріти.</center>

 **Читець 2:** 

 <center>І лунала пісня понад сивим Львовом,</center>
 <center>А каштани рясно осипали цвіт.</center>
 <center>Пригадали всюди його щиром словом,</center>
 <center>Рутою червоною запах цілий світ.</center>

 **Читець 1:** 

 <center>В терновому вінку мелодій</center>
 <center>Навіщо йдеш у небеса?</center>
 <center>На кого кидаєш, Володю,</center>
 <center>Пісенний наш весняний сад</center>
 <center>І рідного старого батька,</center>
 <center>Що й досі тужить…</center>

 **Батько:** 

 <center>Мені кажуть:</center>
 <center>Тримай себе в руках.</center>
 <center>А в мене рук немає –</center>
 <center>Вони у мого сина.</center>
 <center>Мені кажуть:</center>
 <center>Бережи своє серце.</center>
 <center>А я не маю серця –</center>
 <center>Воно у грудях сина.</center>
 <center>Мені кажуть:</center>
 <center>Витри свої очі.</center>
 <center>А я й очей не маю -</center>
 <center>Вони у мого сина.</center>
 <center>Нічого не маю</center>
 <center>Й себе не впізнаю.</center>
 <center>Я тінь серед поля</center>
 <center>Від кволої хмарки.</center>
 <center>Я став на цім світі</center>
 <center>Листком пожовтілим,</center>
 <center>Що впасти спізнився</center>
 <center>З осінньої гілки.</center>

 **Ведучий**: 

 <center>Стала й сива мати побіля порога,</center>
 <center>Задивилась пильно в далеку дорогу:</center>

 **Мати:** 

 <center>- Синоньку, мій сину, мій розкішний цвіте,</center>
 <center>Як високо, рідний, твоя зірка світить…</center>

 **Ведуча:** 

 <center>Материнські очі не відали втоми,</center>
 <center>Виглядали сина з всіх доріг додому,</center>
 <center>І звертала погляд у високе небо:</center>

 **Мати:** - Синоньку, кровинко, я молюсь за тебе…

 **Ведучий:** 

 <center>Час чоло змережив , посріблені скроні,</center>
 <center>Складені в молитві мамині долоні:</center>

 **Мати:** 

 <center>- Боже, Ти – всесильний, Ти можеш воліти,</center>
 <center>Пошли йому сили так щедро горіти…</center>
 <center>Почуй мене, Боже… Таких – небагато,</center>
 <center>Він же сонце носить...</center>

 **Ведуча:**

 <center> …шепотіла мати.</center>
 <center>Мама у молитві – благальна і тиха,</center>
 <center>Мама – як закляття від всякого лиха…</center>

 **Читець 2: …**

 <center>Й заб’ється мати в дикій тузі,</center>
 <center>І сивим левом стане Львів..</center>
 <center>На кого кидаєш ти друзів</center>
 <center>І потаємних ворогів?</center>

 **Читець 1:** 

 <center>Іде у синє небо він –</center>
 <center>Мій брат по духу і по крові,</center>
 <center>І стогне дзвін, сумує дзвін,</center>
 <center>В душі, і в музиці, і в слові…</center>

 **Читець 2:** 

 <center>Без тебе не квітує квітень,</center>
 <center>Без тебе літо, мов зима,</center>
 <center>Скажи мені: на тому світі</center>
 <center>Є Україна чи нема?</center>

 **Читець 1:** 

 <center>Чи справді там, за небокраєм,</center>
 <center>Не знають наших кривд та мук?</center>
 <center>Чи там так ангели співають,</center>
 <center>Як ми в часи тяжких розлук?</center>

 **Читець 2:** 

 <center>Ти був шаленим і відвертим,</center>
 <center>З блакиттю чистою в очах,</center>
 <center>Без тебе всі роялі мертві,</center>
 <center>Без тебе всі скрипки мовчать.</center>

 **Читець 1:** 

 <center>Як важко, брате мій, без тебе</center>
 <center>Сучасну пісню колисать!</center>
 <center>Не зорі падають із неба –</center>
 <center>Ідуть зірки у небеса.</center>
 <center>Ідеш і ти…</center>

 **Голос Івасюка** *(із-за куліс):* 

 <center>У дорогу далеку я мушу збиратись,</center>
 <center>Із тієї дороги вже мені не вертатись,</center>
 <center>Що нажив, все, що маю, вам, люди, лишаю,</center>
 <center>Що беріг, що леліяв, все, чим жив, що омріяв.</center>
 <center>Залишаю вам, рідні, нашу матір – Вкраїну,</center>
 <center>Бережіть її, любі, мати завжди єдина.</center>
 <center>А ще, мої любі, скарб вам залишаю –</center>
 <center>Нашу Пісню вкраїнську –</center>
 <center>Хай над світом лунає</center>
 <center>Вам нести її, рідні, по широкому світі,</center>
 <center>Вам без пісні не бути, вам без пісні не жити…</center>
 <center>Так багато не встиг я, але мушу збиратись,</center>
 <center>Доспівайте за мене – я ж не встиг доспівати,</center>
 <center>Долюбіть за мене – я ж не встиг долюбити,</center>
 <center>Як собі, я вам вірю, дорогі мої діти…</center>
 <center>Я вам вірю і знаю, що у вас дужі крила,</center>
 <center>Все, що заповідаю, донести вам під силу,</center>
 <center>Я у пісні вам, рідні, залишу свою душу…</center>

 *<center>(Звучить пісня «Мальви»).</center>*

 **Читець 3:** 

 <center>Ти знову, Боже, нас осиротив –</center>
 <center>Володю взяв…</center>

 **Читець 4**: 

 <center>…Та чом же, чом же він?!</center>
 <center>Ця звістка, мов тяжке, тяжке прокляття!..</center>

 **Читець 3:** Ця звістка, мов страшний, тривожний дзвін!..

 **Читець 4:** 

 <center>Такі не тліють – світять стосвічково,</center>
 <center>Вони Тобі потрібні, Боже, теж,</center>
 <center>Будь справедливим, годі віднімати!</center>

 **Читець 3:** 

 <center>Бо ж Ти найяскравіших в нас береш.</center>
 <center>Тобою взято їх у нас доволі,</center>
 <center>І знов береш, і знову – перед час!..</center>

 **Читець 4:** 

 <center>Народ ми грішний, але ж чи найбільш?</center>
 <center>За що ж караєш, Боже, нас?..</center>
 <center>Вони ж між нас – то щедрий дар від Тебе,</center>
 <center>Вони ж приходять нас порятувати,</center>
 <center>Шляхи Твої незвідані, о Боже, -</center>
 <center>Ти можеш як подати, так і взяти…</center>

 **Читець 3:** 

 <center>Лишай їх нам, бо тут їх більше треба,</center>
 <center>Молю, ми в тебе не найгірші діти,</center>
 <center>Тут стільки темряви! – о Спасе,</center>
 <center>Хто ж буде тут у ній для нас співати?!</center>

 **Читець 4:** 

 <center>Володю взяв - шмат серця в нас відкраяв,</center>
 <center>І вже йому боліти і боліти… -</center>
 <center>Ця рана кровоточитиме завжди,</center>
 <center>Вона із тих, котрі не загоїти…</center>

 **Ведучий: **

 … Кровоточитиме цвітом мальв, які щедро цвітуть під українськими
 оселями і наводять спомин про Володимира Івасюка, який рано пішов у
 безсмертя і посмертно носить почесне високе звання Героя України.

 **Ведуча:** І зараз, як і 33 роки тому, глибоким сумом оповитий
 Брюховецький ліс, гіркими сльозами плаче українське небо, голосно
 бамкають кіцманські дзвони. Вони, як і більшість його пісень,
 сповіщають, що Володимир Івасюк живий, що він завжди йтиме по землі із
 сонцем у душі, а в долонях нестиме пелюстки троянд своїх пісень, які
 упали в наші серця навічно.

 **Читець 1:** Ти нині іменинник в нас, Володю,

 **Читець2:** Та тільки, знаєш, радості нема,

 **Читець3:** Бо іменини, брате, ці - без тебе,

 **Читець 4:** І за вікном зима, й в душі – зима,

 **Читець 1:** Від снігу, ніби світло, та – морозить,

 **Читець2:** І холод повнить всі душі щілини

 **Читець3:** Ми тут - без тебе, ти десь там – без нас,

 **Читець 4:** Гіркі такі, печальні іменини…

 **Читець 1:** 

 <center>Щось не так у нас, як у людей,</center>
 <center>Коли ж уже до берега пристанемо?</center>

 **Читець2:** 

 <center>Вже стільки в нас талантів у хрестах!..</center>
 <center>А ми нові їх ставимо і ставимо…</center>

 **Читець3:** 

 <center>Й нові свічки, - до них схилилась шалька</center>
 <center>Вже так давно на наших терезах.</center>

 **Читець 4:** 

 <center>Ми лиш тоді їх вмієм шанувати,</center>
 <center>Коли вони уже на небесах!</center>

 **Читець 1:** Ми – отакі – невдячні і непутні,

**Читець 2:** Прости, Володю, рідний, - слів бракує…

 **Читець 3:** Спасибі за пісні, за те, що був із нами,

 **Читець 4:** Спізнилися, прости…А чи ж почуєш?..

*(Звучить пісня).*
