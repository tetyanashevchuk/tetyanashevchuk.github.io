---
layout: post
title: "Україно, Україно! Оце твої діти. твої квіти молодії… (Літературно – музична композиція)"
tags: ["Виховна робота"]
date: 2016-02-28T16:44:01-08:00
excerpt_separator: "<!--more-->"
---

**Ведуча:** Споконвіків наша рідна українська земля славилася
талантами. Та не завжди доля талановитої людини – поета, борця,
патріота - була щасливою.

**Ведучий:**

<center>Благословен той день і час,</center>
<center>Коли прослалась килимами</center>
<center>Земля, яку сходив Тарас</center>
<center>Малими босими ногами,</center>
<center>Земля, яку скропив Тарас</center>
<center>Своїми росами-сльозами.</center>

<!--more-->

### **Сценка №1**

**Дійові особи:**

1. **Тарасик** *(малий)*
2. **Козак**
3. **Тарас Шевченко** *(дорослий)*

**Тарасик:** - Сьогодні заночую отут, під зорями в полі. Може хоч мама
присниться або козаки. Козаки мені часто сняться, особливо один,
старезний і сивоусий.

*( Вийшов козак, став перед Тарасиком ).*

**Козак:** - Здоров був, хлопче!

**Тарасик:** - А здорові, діду!

**Козак:**- Ти хто такий, хлопче?

**Тарасик:**- Я – Тарас, а по батькові Шевченком звуть.

**Козак:** - А родина в тебе є?

**Тарасик:** - Я сирота: ні батька, ні неньки не маю, а брати та
сестри мої весь день Божий мусять працювати на панщині.

*(Сумно похитав головою дід, а Тарасикові немов чогось соромно стало.
І він продовжує).*

- Та знаю я від діда Івана, що не завжди мій рід був у неволі. Знаю,
що колись мої предки, славні козаки, у саму Візантію в походи ходили,
бідних бранців християнських із бусурманської неволі визволяли. Знаю,
що перед козаками тремтіли самі королі у Варшаві та цар у Москві.
Славний був колись козачий рід!

*(Підкрутив дідуган сивий вус)*

**Козак**: - А де ж ти живеш, хлопче?

**Тарасик:** - В тому селі, що там унизу, в Кирилівці, що належить
панові Енгельгардтові.

**Козак:** - То, значить, це твоя батьківщина?

**Тарасик:** - Не тільки це село – моя батьківщина. Бо мої і всі лани
широкополі, і Дніпро поміж зеленими берегами, і голосні його пороги.
Мій і Київ золотоверхий, і вся Україна – прекрасна – вся моя!

**Козак:** - Вся, кажеш?

**Тарасик:** - Вся, бо всю її люблю. А коли пісню давню, думу козацьку
заспіваю, здається мені, що і цілий світ мій! А як виросту, буду
вірші-пісні писати про давню славу, про волю козацьку. Буду картини
малювати, змалюю всю красу України, щоб усі знали, що кращої за неї
немає в усьому світі.

*(Поклав дід-козак Тарасові руку на плече).*

**Козак**: - Бачу, хлопче, що ти той, кого я давненько шукаю! Міцно
заснула наша воля. От я і шукаю по всій землі хлопчини, що розбудить
її. Ось тобі, дитино, золоте перо. Бо не шаблею, не гаківницею будеш
давню славу, волю козацьку будити, а цим пером!

*(Хлопець пригортає золоте перо до грудей).*

**Ведучий:** Виріс Тарас, пішов у світ і почав писати золотим пером
вірші-пісні про давню славу. Почав малювати картини, що звеличували
красу України.

Нелегким був його шлях, водила його доля і в холодний Петербург, і в
Аральські пустелі, проте аж до смерті не покинув він свого золотого
пера. І віршами своїми збудив давню волю України, збудив правду і
славу козацьку, щоб гомоніла довіку!

**Ведуча:**

<center>Тарас Шевченко… Не згасне вовіки</center>
<center>Освячене кріпацтвом визнання.</center>

**Тарас Шевченко:**

<center>Цікавитесь, який мав заробіток?</center>
<center>Отримав десять років заслання.</center>
<center>Не каявся, писав у казематах,</center>
<center>Відрікся від щедрот і нагород.</center>
<center>І не зважав на цензорів пихатих –</center>
<center>Яка цензура викреслить народ?</center>

**Ведуча:**

<center>А він згорів. І так було нечасто:</center>
<center>За гроші промовчав би – і живи.</center>
<center>Шевченко - і сьогодні наш сучасник,</center>
<center>Бо з його болю починались ми.</center>

**Ведучий:** Леся Українка… І хоч вона з’явилася на світ через 10
років після смерті Шевченка, ці два імені – Тарас Шевченко і Леся
Українка – стоятимуть завжди поруч.

### **Сценка №2**

**Дійові особи:**

1. **1. Леся Українка** *(дитина)*

2. **Олена Пчілка** *(мама)*

3. **Леся Українка** *(доросла)*

**Леся Українка:**

<center>Нехай мені доля вготовила муки,</center>
<center>Не камінь на плечі, а цілий обвал,</center>
<center>Я буду до щастя простягувать руки,</center>
<center>Я буду молитись на свій ідеал.</center>
<center>Нехай моя доля знадолено плаче,</center>
<center>Карає і мучить нестерпним життям,</center>
<center>Я все-таки сильна, я щось-таки значу</center>
<center>І світ цей дивую…</center>

**Леся** *(крізь сльози): -* Мамусю, нащо вони забрали наші книжки? Що
я тепер читатиму? Що їм у нас треба? Чому отой гладкий казав тобі: «Нє
полєгчаєт вашему мужу»? І що таке полі… політичний в’язень?

**Мама:** - Спи, Лесю, вже пізно, всі дітки сплять.

**Леся:**- Мамусю, а чого ти плакала? Що за листа ти одержала?

**Мама:**- З Петербурга. Тіточку Олену… арештували… Вона тепер у
тюрмі.

**Леся:**- Мені страшно, мамочко… А що, якщо її закатують?.. Не
вернеться тіточка.

**Мама:** - Вгамуйся, доню. Все з’ясується, і тіточка прийде
жива-здорова… Спи…

**Леся:**

<center>- Хто вам сказав, що я слабка,</center>
<center>Що я корюся долі?</center>
<center>Хіба тремтить моя рука,</center>
<center>Чи пісня й думка кволі?</center>

**Леся Українка:** Любий мій народе!

Ніде я так не відчувала, як тяжко носити кайдани, як дуже ярмо
намулило мені шию, як тут, у Відні. Мені не раз видається, що на руках
і на шиї видно у мене червоні сліди, що понатирали кайдани та ярмо
неволі, і всі бачать тії сліди, і мені сором за себе перед вільним
народом. Бачиш, у мене руки в кайданах, але серце й думка вільні. Як
прийду знов на Україну, то, певне, мене цей біль ще більше дійматиме,
і страчу я останній спокій; та дарма. Я о тім не журюся. Не про спокій
нам треба дбати!

**Ведуча:**

<center>І в павутинні перехресних барв</center>
<center>Я палко мрію до самого рання,</center>
<center>Щоб Бог зіслав мені найбільший дар:</center>
<center>Гарячу смерть - не зимне умирання.</center>

Таким було Бажання Олени Теліги – української поетеси, справжньої
патріотки, мужньої молодої жінки, члена ОУН, яку 21 лютого 1942 року
фашисти розстріляли в Бабиному Яру. Один з катів згадував, що «не
бачив мужчини, який би так героїчно вмирав, як ця молода гарна жінка».

### **Сценка №3**

**Дійові особи:**

1. **Олена Теліга**

2. **Фашист** *(націлив на неї автомат)*

<center>-   Вогнем лякаєш? – Я сміюся.</center>
<center>-   Сконать за Україну не боюся!!</center>
<center>Не доведеш мене ти до плачу, -</center>
<center>Я помирати кожного навчу…</center>
<center>Бо я – щаслива… Рідну землю маю!</center>
<center>Вона мене, як мати, спеленає.</center>
<center>Ти хочеш залякати, що помру,</center>
<center>Навіки ляжу в Бабинім Яру?</center>
<center>Я – із когорти «лицарів абсурду».</center>
<center>Пали! Козацьку іскру, що в крові,</center>
<center>Роздмухають і понесуть живі!</center>

*<center>(Чути автоматну чергу)</center>*

**Ведучий:**

<center>Одна Голгофа споконвік була:</center>
<center>Розбійник і творець висіли поруч,</center>
<center>І в темряві не розрізняли їх.</center>
<center>Та ми повинні бачити при світлі,</center>
<center>Де вбитий Бог, а де всесвітній хам,</center>
<center>Що перед смертю розпинав народи.</center>

### **Сценка №4**

**Дійові особи:**

1. **Василь Стус**

2. **Долматов** *( начальник тюрми)*

3. **Дружина з дитиною на руках**

4. **Мати**

**Ведуча:**

<center>Зойкнула земля чаїним криком:</center>
<center>- Сину, вбережи і захисти! –</center>
<center>Вийшла мати із іконним ликом:</center>

**Мати:** <center>- Йди, синочку! Хто ж, коли не ти?</center>

**Ведучий:**

<center>Спалахнуло небо, впало крижнем:</center>
<center>- Сину, вбережи і захисти! –</center>
<center>Вийшла жінка з немовлятком ніжним:</center>

**Дружина:** <center>- Йди, коханий! Хто ж, коли не ти?</center>

**Ведучий:** Василь Стус, перебуваючи в ув’язненні, постійно відчував
на собі око наглядача. Десятки й десятки листів просто зникали. Йому
оголосили заборону писати українською, висилати у віршах свої вірші й
переклади. Щось схоже на Шевченкове «ни писать, ни рисовать».

**Ведуча:**

<center>Так убивали слово</center>
<center>У присмерковому дні.</center>
<center>Та не вдалося вбити,</center>
<center>Не вдалося… Ні!</center>

**Стус:** - Ви вже півроку не пропускаєте жодного листа!

**Долматов:** - Нє пішитє националізма і будєм пропускать.

**Стус:** - Я не пишу ніякої неправди!

**Долматов:** - Ви очєнь харашо знаєте, что можно пісать, а чєво
нельзя.

**Стус:** - Та я вже й так вихолостив листи до повної порожнечі.
Скільки часу я не маю звістки від сім’ї: не знаю, як там старенька
мати, як дружина з сином Дмитриком…

**Долматов:** - Но і то, что осталось у ваших пісьмах, - националізм.

**Стус:** - Для вас націоналізм у самій уже українській мові.

**Долматов:** - Пишитє по-рускі.

**Стус:** - І тоді будете пропускати?

**Долматов:** - Будєм пропускать…

**Стус:**

<center>- О болю, болю, болю, болю мій!</center>
<center>Куди мені податися, щоб тільки</center>
<center>не трудити роз’ятреної рани,</center>
<center>не дерти горла криком навісним?</center>
<center>За мною Київ тягнеться у снах…</center>
<center>Не зрадьте, нерви:</center>
<center>Попереду – твій край, твій крах,</center>
<center>твій прах…</center>
<center>…О коханий краю,</center>
<center>ти наче посаг мій – у головах.</center>

**Ведучий*:*** За те, що він вірно любив Україну, отримав вирок –
табір суворого режиму на 5 років і заслання на 3 роки. Після
ув’язнення в Мордовії і Колимського заслання Стус повернувся до Києва.
Через вісім місяців – новий арешт і засудження на 15 років. У
спецтаборі для політв’язнів на Уралі Василь Стус і помер.

<center>Чорне колесо смерті, удосталь розкручене,</center>
<center>Набирало розгону, як кат повелів.</center>
<center>Скільки в тебе, Вкраїно, побитих, замучених,</center>
<center>Замордованих нишком таких Василів!</center>

**Мати:**

<center>- Синочку, рідний, чуєш, як курличуть,</center>
<center>У синім небі сумно журавлі?</center>
<center>Вони ж тебе до себе, сину, кличуть,</center>
<center>А ти лежиш в холодній цій землі.</center>

**Голос Василя Стуса:**

<center>- Я чую, мамо, чую, як співають</center>
<center>Мені над Україною пісні.</center>
<center>Ти не журись, я крила розпростаю</center>
<center>І прилечу до тебе уві сні,</center>
<center>Вкраїнським рушником зітру сльозину</center>
<center>І поцілую в сивеє чоло…</center>

**Мати:**

<center>- О, синку, рідний мій єдиний сину,</center>
<center>Як хороше б тоді мені було.!..</center>

**Ведучий:**

<center>Стоїть старенька мати на могилі,</center>
<center>І навіть квіти плачуть мовчазні…</center>
<center>Від сина погляд відвести не в силі,</center>
<center>А син довічно житиме у сні.</center>

**Ведуча:**

<center>Мої сини, нескорені і горді</center>
<center>Вісімдесятих в’язні політичні,</center>
<center>Безстрашно й дужо ви гукнули: «Годі!»</center>
<center>І правди слово мовили заклично.</center>
<center>Де ти, Василю, де ти, віщий Стусе?</center>
<center>Вінець терновий сам собі одяг.</center>
<center>Замислитись сьогодні кожен мусить,</center>
<center>Як він нам дався, жовто-синій стяг.</center>

**Ведучий:**

<center>Етап, конвой, багнет у спину,</center>
<center>Кайло, лопата і барак –</center>
<center>А за все те , що Україну</center>
<center>Не проміняв я на п’ятак.</center>
<center>Я – Стус Василь і Григоренко,</center>
<center>Лук’яненко і Чорновіл.</center>
<center>Я – з тих, відправлених далеко</center>
<center>Від рідних місць, від рідних сіл.</center>

**Ведуча:**

<center>Та треба мати силу духу</center>
<center>І розтоптати зло на пні,</center>
<center>Просити Бога, щоб послухав</center>
<center>І допоміг в нелегкі дні.</center>

*( Звучить пісня «Боже, великий, єдиний» ).*

**Ведучий:**

<center>Я вірю в тебе, рідна Україно,</center>
<center>Ти Феніксом відродишся з золи…</center>
<center>Твоя зоря зійшла над небосхилом, -</center>
<center>Пробив твій час, ти вийдеш із імли.</center>
