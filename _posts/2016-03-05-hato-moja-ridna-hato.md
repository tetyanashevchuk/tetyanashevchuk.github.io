---
layout: post
title: "Хато моя, рідна хато! (Літературно-музична композиція)"
tags: ["Творчі сходинки 2014"]
date: 2016-03-05T16:44:01-08:00
excerpt_separator: "<!--more-->"
---


**ХАТО МОЯ, РІДНА ХАТО!**

*(Літературно-музична композиція)*

**Дівчина.** Старенька похилена хата стояла, обпершись на високого
ясена. Була осінь. Пожовкле листя тихо падало на дах, вальсуючи в
осінньому танці. А вона дивилась понуро, щось пригадуючи. Напевно,
добрі часи.., веселий сміх та тупотіння дитячих ніжок. Веселі літечка,
ніжні весни. А ще – сніжні зими, Різдво, колядки під своїми вікнами,
Різдвяну зірку, що несла до неї радість та щастя.

Тепер сонце якось крадькома обходило її, заглядало у почорнілі очі.
Ніяковіло від того, що навіть воно вже не могло звеселити її. Була та
хата занадто сумна та неприступна.

**Хлопець.**

<center>Ще тихенько місяць сипле зорі в м'яти,</center>
<center>Ще на чорнобривцях перлами роса,</center>
<center>Та мов ніж у серце: «Продається хата!»</center>
<center>Й не розчув відлуння: «Хата… чи душа?»</center>
<center>…І завмер на місці, й нічого сказати.</center>
<center>Як же можна все так перекреслить вмить?</center>
<center>Тут когось на світ цей народила мати,</center>
<center>Тільки чом же серце в «когось» не болить?!</center>
<center>Зойкнула тужливо хвірточка старенька,</center>
<center>Обізвавсь колодязь скрипом журавля.</center>
<center>І верба плакуча, мов літами ненька,</center>
<center>над густим барвінком смуток розганя.</center>
<center>…І спливла тривога давня в сьогодення</center>
<center>І пекучим болем душу пройняла.</center>

**Дівчина.** Я зайшла на подвір'я. Хата не зраділа мені і не
привітала. Видно, образилась… Тільки з докором спідлоба глянула на
мене. Я мовчки опустила очі, а вже потім голову. торкнулася дверей –
вони не дуже гостинно відчинилися… Переступила поріг. Тіні злякалися
мене і швидко розбіглися по кутках… І тільки святі з почорнілих
образів дивилися на мене мовчки, з тихим сумом в очах, бо ніхто вже
давно не молився до них, не просив щастя та долі, не ділився радістю
та переживаннями.

Хата посвітлішала і, здається, зраділа появі людини.

<center>- Заходьте всі, покликала руками.</center>
<center>Я вас чекала, стільки літ чекала!</center>
<center>І зацвіла рясними рушниками,</center>
<center>І сивим смутком тихо привітала.</center>
<center>- Чому не йшли, пташата, не летіли,</center>
<center>Де вирій вас тримав, що не вертали?</center>
<center>…В куточку піч замріяна біліла,</center>
<center>Палкий вогонь у серці заховала.</center>
<center>Дубовий мисник, горщик полив'яний,</center>
<center>На скриню миска дивиться щербата…</center>
<center>Десь півсела одним борщем духмяним</center>
<center>Нагодувала за столом у хаті.</center>
<center>Вода на лаві у відрі правічні –</center>
<center>Стомилась кружка черпати ту воду,</center>
<center>Що тепла, хоч з крижинками, у січні,</center>
<center>А червню подарує прохолоду.</center>
<center>Чубатий кужіль з веретеном – дивом</center>
<center>На лаві дума свою білу думу:</center>
<center>«Коли ж на мені просто і красиво</center>
<center>Зів'ється з безконеччя нитка суму»?</center>
<center>…Тут сорочки на свято і на будень</center>
<center>Із полотна, що вибілило сонце,</center>
<center>І соняшники, й мальви – добрі люди –</center>
<center>На тин зіпершись, зорять у віконце…</center>

Серце моє то завмирало, то все з більшою силою стукало в грудях. Я
хвилювалась, як мала дитина. Пригадала бабусю… Вже немає моєї бабусі.
Рідної, близької, мудрої людини, яка дбала про мене все своє життя.

**Бабуся.**

<center>Хто в весняну землю завтра вкине зерня,</center>
<center>Як нема для кого, як нема села?</center>
<center>«Продається хата»… Все здається просто…</center>
<center>…Ви чиї, згадайте, доньки і сини,</center>
<center>Скільки ви стоптали тих стежок від хати,</center>
<center>Скільки вас лелека виглядав з гнізда,</center>
<center>Скільки вчив вас батько навесні орати,</center>
<center>Й як чекала мати вашого листа?!</center>
<center>А тепер забулась ця земля родима</center>
<center>Й батькова колиска в спомин не верта?!</center>

**Дівчина.** Сльози котилися по моєму обличчю. Я просила пробачення…
Пробач мені, хато… За те, що покинула тебе, що живу тепер іншим
життям, що навідуюся дуже рідко, що не чути у тобі веселого дитячого
сміху, а панує тиша…

Прости мені! Все одно, хатинко, ти для мене найрідніша і наймиліша! Бо
тут живе найкраща частинка мого життя – дитинство.

**Бабуся.**

<center>Зупиніться ж, прошу, ще не все прожито.</center>
<center>Ще до вас голосить із колін село,</center>
<center>Ще земля дарує вам пшеницю й жито,</center>
<center>Значить, ще не все в нас прахом попливло.</center>
<center>Значить, буде свято, значить, святу бути.</center>
<center>Значить, буде пісня, мов вода з весла!</center>
<center>Лиш не дайте рідне ви село забути, -</center>
<center>Не прожить вам в місті, люди, без села!..</center>

**Хлопець.**

<center>Без калини й м'яти, без барвінку в літі,</center>
<center>Без садів вишневих й пісні солов'я…</center>
<center>Як немає плоду на землі без цвіту,</center>
<center>Так нема Вкраїни, браття, без села.</center>

*<center>(Звучить пісня «Хато моя, біла хато»)</center>*

*О. Недовіс*

**<center>Продається хата</center>**

<center>Ще тихенько місяць сипле зорі в м'яти,</center>
<center>Ще на чорнобривцях перлами роса,</center>
<center>Та мов ніж у серце:»Продається хата».</center>
<center>Й не розчув відлуння: «Хата чи душа?»</center>
<center>І завмер на місці, й нічого сказати.</center>
<center>Як же можна все так перекреслить вмить?</center>
<center>Тут когось на світ цей народила мати,</center>
<center>Тільки чом же серце в «когось» не болить?</center>
<center>Зойкнула тужливо хвірточка старенька,</center>
<center>Обізвавсь колодязь скрипом журавля.</center>
<center>І верба плакуча, мов літами ненька,</center>
<center>Над густим барвінком смуток розганя.</center>
<center>І спливла тривога давня в сьогодення</center>
<center>І пекучим болем душу пройняла:</center>
<center>«Хто в весняну землю завтра вкине зерня,</center>
<center>Як нема для кого, як нема села?»</center>
<center>«Продається хата»…</center>
<center>Все, здається, просто…</center>
<center>Просто, якщо «хата», гірше, як «хати».</center>
<center>Гірше, якщо стелить жовтим падолистом</center>
<center>Й замітає осінь пусткою двори.</center>
<center>Де ж ви загубились, лицарі державні?</center>
<center>Чом криниці ваші вкрили бур'яни?</center>
<center>Чом забулись вами наші ниви славні?</center>
<center>Ви чиї, згадайте, доньки і сини?!</center>
<center>Скільки ви стоптали тих стежок від хати?</center>
<center>Скільки вас лелека виглядав з гнізда?</center>
<center>Скільки вчив вас батько навесні орати,</center>
<center>Й як чекала мати вашого листа?!</center>
<center>А тепер забулась ця земля родима</center>
<center>Й батькова колиска в спомин не верта…</center>
<center>І зоріє хата вікнами-очима,</center>
<center>І у землю тихо в самоті вроста.</center>
<center>І кому співають солов'ї у вечір?!</center>
<center>Більшає лиш цвинтар, і не стало свят,</center>
<center>Бо в пусті хатини крилонька лелечі</center>
<center>Вже нести не будуть голосних малят.</center>
<center>Зупиніться ж, прошу, ще не все прожито.</center>
<center>Ще до вас голосить із колін село,</center>
<center>Ще земля дарує вам пшеницю й жито,</center>
<center>Значить, ще не все в нас прахом попливло.</center>
<center>Значить, буде свято,</center>
<center>Значить, святу бути.</center>
<center>Значить, буде пісня, мов вода з весла.</center>
<center>Лиш не дайте рідне ви село забути, -</center>
<center>Не прожить вам, люди, в місті без села!</center>
<center>Без калини й м'яти,</center>
<center>Без барвінку в літі,</center>
<center>Без садів вишневих й пісні солов'я.</center>
<center>Як немає плоду на землі без цвіту,</center>
<center>Так нема Вкраїни, браття, без села!</center>

**<center>Голос з-за куліс:</center>**

<center>Зійшов намул з джерел, що обміліли,</center>
<center>Ми в землю проростаємо цупкіше.</center>
<center>Та щось приємно в серці заболіло,</center>
<center>Від щастя, що і ширше є, і глибше.</center>
<center>За вашу хату вдячні ми вам щемко,</center>
<center>За пісню і стола просту гостину…</center>
<center>І усміхнеться з рушника Шевченко,</center>
<center>І привіта кохану Україну.</center>
