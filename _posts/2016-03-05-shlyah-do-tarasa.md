---
layout: post
title: "Шлях до Тараса (Літературно - музична композиція)"
tags: ["Творчі сходинки 2014"]
date: 2016-03-05T17:44:01-08:00
excerpt_separator: "<!--more-->"
---

**Слово вчителя:**

Я – українка. І мені здається, що для кожного з нас в Україні
найдорожчим і найсвятішим є Тарас Шевченко. Це наше серце, наша душа,
наша любов, наша совість.

Якби мене хтось запитав у мої сім років: «Хто такий Шевченко?», я б не
вагаючись, відповіла: «Шевченко – це поет».

Якби мені поставили це питання повторно в мої вісімнадцять років, я б
сказала: «Шевченко – мученик за народну справу».

<!--more-->

А тепер на це запитання я відповідаю так: «Шевченко – це ціла історія,
гордість українського народу, поет, який являє собою «державу в
державі».

Від крові кров, від плоті плоть – народний. Чи то білявий хлопчик у
науці в п'яного дяка, чи зухвалий підпасок біля попівських овець, чи
кмітливий козачок на побігеньках у пана, чи вільний слухач
Петербурзької Академії мистецтв, чи рядовий солдат у казахській
пустелі, митець без права писати й малювати, чи знаний академік з
гравюри, чи визнаний нацією співець – він через каземати, вигнання і
тюрми проніс болючу пам'ять народу, історії.

Хто ти, Тарасе?.. Звідки?.. Якого ти кореня?.. Навіщо прийшов на нашу
землю?..

На ці питання кожен з нас і буде сьогодні шукати відповіді. Бо в
кожного свій шлях до Тараса.

*<center>(Демонструється фільм про Т. Г. Шевченка)</center>*

**Ведучий:**

<center>Благословен той день і час,</center>
<center>Коли прослалась килимами</center>
<center>Земля, яку сходив Тарас</center>
<center>Малими босими ногами,</center>
<center>Земля, яку скропив Тарас</center>
<center>Дрібними росами-сльозами.</center>

**Ведуча:**

<center>В похилій хаті, край села,</center>
<center>Над ставом чистим і прозорим,</center>
<center>Життя Тарасику дала</center>
<center>Кріпачка-мати, вбита горем.</center>

**Сценка 1**

Дійові особи:

- **Мати**
- **Маленький Тарасик.**

*(Мати сидить з Тарасиком. Хлопець пригорнувся до неї).*

**Тарасик:** Матусю, а правда, що небо на залізних стовпах тримається?

**Мати:** Так, синочку, правда.

**Тарасик:** А чому так багато зірок на небі?

**Мати:** Це коли людина на світ приходить, Бог свічку запалює, і
горить та свічка, поки людина не помре. А як помре, свічка гасне,
зірочка падає. Бачив?

**Тарасик:** Бачив, матусю, бачив. *(Замислено дивиться в небо).*
Матусечко, а чому одні зірочки ясні, великі, а інші ледь видно?

**Мати:** Бо коли людина зла, заздрісна, скупа її свічка ледь-ледь
тліє. А коли добра, любить людей, робить їм добро, тоді зірочка такої
людини світить ясно, і світло це далеко видно.

**Тарасик:** Матусю, я буду добрим. Я хочу, щоб моя зірочка світила
найясніше.

**Мати:** *(Ще дужче пригортає хлопчика).* Сину мій, прости, що доля
твоя буде тяжкою, бо народжений ти невольником – кріпаком. Сину мій,
моя дитино!... Яким воно буде твоє майбутнє? Чи матимеш ти кусень
хліба, свою господу, стріху над головою?..

**Ведучий:** Життя нашого поета дивне.

**Ведуча:** Слухаючи про нього, можна подумати, що це легенда.

### **Сценка 2**

Дійові особи:

- **Маленький Тарасик**
- **1й чумак**
- **2й чумак**

**Ведуча:** Передвечірній український степ. Ще хвилька – і яскраве
сонце покотиться у прірву обрію. *(Чути голос сопілки).* Села не видно
– степ. Здалека лине гра на сопілці, а зблизька срібні коники сюрчать.
Заплутуючись у зеленій траві повільно бреде біленьке втомлене хлоп'я.

*(З'являється малий Тарас. Повільно, втомлено бреде, озирається,
приклавши долоню до очей, вдивляється вдалечінь. В той час звучать
слова ведучого).*

**Ведучий:**

<center>Росте дитя, мов квітка на стерні, -</center>
<center>Присушить сонце, вимочить негода</center>
<center>Або, як нині, радісна пригода</center>
<center>Застане в придорожнім бур'яні…</center>

**Тарасик:** Отут переночую. *(Сідає, згорнувшись калачиком,
засинає).*

*(З'являються чумаки).*

**1-й чумак:** Свят, свят! Ти хто? Людина чи мана?

**Тарасик:** А ви?

**1–й чумак:** Ти бач! Воно говорить…

**Тарасик:** Ви козаки?

**2-й чумак:** Ми чумаки. А он Чумацький Шлях. Там наша валка – і
воли, і мажі.

**1-й чумак:** Куди мандруєш?

**Тарасик:** В Кирилівку.

**2-й чумак:** Сідай-бо з нами. Ніч-бо як із сажі.

**1-й чумак:** Якраз ми повз Кирилівку йдемо, а ти, козаче, в
Моринці чвалаєш.

**2-й чумак:** Давай на віз. На возі доспимо. Ти сирота бездомний?
Батька маєш?

**Тарасик:** Є батько, мати… Є сестра і брат… Є дід…

**1-й чумак:** Таке, мов одірвалось од гілляки…

**2-й чумак:** Ходім, Тарасе, мати там чекають.

**1-й чумак:** Та й батько, десь шукаючи упрів… Цікаво все ж- куди
ото ти брів?

**Тарасик:** До тих стовпів, що небо підпирають!

### **Сценка 3**

Дійові особи:

- **Мати**
- **Батько**
- **Сестра**
- **Маленький Тарасик**
- **1-й чумак**
- **2–й чумак**

**Ведучий:** Круглий місяць видерся на грушу – садки вишневі сріблом
наливав. Лиш у дворі Григорія Шевченка під місяцем томився темний
клопіт. Батько і мати зажурені. Сестра – заплакана.

*(Стоять зажурені батько й мати. Поруч - стіл. На столі – вечеря. За
столом сидить заплакана сестра, але не їсть).*

**Мати:** То що, вечеряєм?

**Батько:** А як? Куди його таку вечерю?

**Мати: **

<center>Чи не забилося в печеру,</center>
<center>Чи де в чужий залізло мак –</center>
<center>Надихалося та й заснуло?</center>

**Батько: **

Оце з ним вічно щось не так!

**Сестра: **

<center>Я обшукала всі кутки,</center>
<center>Всі закамарки, бур'яниська –</center>
<center>Дарма, нема ніде хлопчиська.</center>
<center>Вже найприкріші дітлахи –</center>
<center>А всі удома, всі – як діти…</center>
<center>А лиш Тарас…</center>

**Батько** *(суворо):* Бо тра глядіти!

**Сестра:** Та я ж гляділа…

*(Звучить чумацька пісня: спочатку тихо, потім – голосніше).*

**Голос з-за куліс:** Чумаки-и-и!..

**Батько:** Що це – хтось співає чи крик?

**Сестра:** То чумаки примандрували!

**Мати:** Немов би стали…

**1-й чумак:** Дай, Боже! Ось ваш мандрівник!

**Сестра:** Тарас? Тарасику!

**Мати:** Ну, є!

**Сестра:** Ой волоцюго, волоцюго…

**2-й чумак:** Ну що ж, давай прощайся з другом. Козак! А батько не
поб'є? *(стиха).*

**Батько:** Спасибі вам.

**1-й чумак:** Нема за що. Прощавайте.

**Мати:** Лишенько моє!

**Сестра:** Це ж куди тебе носило, не спитавши, проти ночі?

**Батько:** Заступи, небесна сило, од такої поторочі.

**Мати:**

<center>Катря плаче, і я плачу,</center>
<center>А воно, як дим, пропало,</center>
<center>А воно собі, ледаче,</center>
<center>У світи помандрувало.</center>

**Тарасик:**

<center>Був я в полі на могилі</center>
<center>Коло сонцевої хати.</center>
<center>Бачив, як на небосхилі</center>
<center>Укладалось сонце спати.</center>
<center>Бачив я стовпи залізні –</center>
<center>Ті, що небо підпирають.</center>
<center>І наслухав тої пісні,</center>
<center>Що архангели співають.</center>

**Мати: **

<center>Боже, синку, схаменися,</center>
<center>То ж у полі – не в соборі.</center>
<center>Хрестом Божим осінися –</center>
<center>І лягаймо – ніч надворі.</center>

*(Сім'я лягає спати.*

*Звучить пісня «Садок вишневий коло хати…»).*

### **Сценка 4**

Дійові особи:

- **Тарасик – пастух**
- **Хлопчик**
- **Козак**

**Хлопчик:** Тарасе, сонце заходить! Женімо отару в село.

**Тарасик:** Я заночую отут. Мене й так ніхто не чекає. Мачуха
ненавидить, щовечора битий…

**Хлопчик:** А вівці?

**Тарасик:** Жени й моїх овець, а у селі вони й самі дорогу до двору
знайдуть.

**Хлопчик:** А вечеряти? Ти ж голодний.

**Тарасик:** Вечеря?! *(Замислено*).
Була вечеря, коли мати жила. Тепер мене годують штовханцями… А тоді…
тоді кожен вечір був святом! А ще як навесні вишні зацвітуть, як
сядемо вечеряти надворі, як соловейко защебече-защебече!.. Катерина
вечерю подає, а мати на нас дивиться посміхається…

**Хлопчик:** Женімо,Тарасе, отару ! Поночіє!

**Тарасик:** Не пожену. Сьогодні заночую отут, під зорями в полі.
Може, хоч мама присниться або козаки. Козаки мені часто сняться,
особливо один, старезний і сивоусий.

*( Хлопчик виходить. Тарасик вмощується спати. Згодом перед ним
з'являється козак).*

**Козак:** Здоров був, хлопче!

**Тарасик:** А здорові, діду!

**Козак:** Ти хто такий, хлопче?

**Тарасик:** Я – Тарас, а по батькові Шевченком звуть.

**Козак:** А родина в тебе є?

**Тарасик:** Я сирота: ні батька, ні неньки не маю, а брати та сестри
мої весь день Божий мусять працювати на панщині.

*(Підкрутив дідуган сивий вус).*

**Козак**: А де ж ти живеш, хлопче?

**Тарасик:** В тому селі, що там унизу, в Кирилівці, що належить
панові Енгельгардтові.

**Козак:** То, значить, це твоя батьківщина?

**Тарасик:** Не тільки це село – моя батьківщина. Бо мої і всі лани
широкополі, і Дніпро поміж зеленими берегами, і голосні його пороги.
Мій і Київ золотоверхий, і вся Україна – прекрасна – вся моя!

*(Поклав дід-козак Тарасові руку на плече).*

**Козак:** Бачу, хлопче, що ти той, кого я давненько шукаю! Міцно
заснула наша воля. От я і шукаю по всій землі хлопчини, що розбудить
її. Ось тобі, дитино, золоте перо. Бо не шаблею, не гаківницею будеш
давню славу, волю козацьку будити, а цим пером! Цим пером напишеш
Євангеліє від Тараса.

*(Хлопець пригортає золоте перо до грудей).*

**Тарасик:** Я? Але ж я не апостол! Я кріпак! Я – сирота, козаче; в
мене нема нікого-нікого, хто б вивів мене в люди…

**Козак:** Нікого? В тебе є Україна! В тебе є Бог!! У тебе є народ!!!
Це багато, хлопчику, дуже багато. Україна стане твоєю Голгофою, воля –
твоїм хрестом. Ти будеш розіп'ятий за свою Вітчизну і воскреснеш через
неї. Сила твого слова, Тарасику, буде божественною. Цим словом ти
врятуєш народ від німоти. Кожне твоє слово підтримуватиме волю, наше
національне небо…

**Ведучий:** Виріс Тарас, пішов у світ і почав писати золотим пером
вірші-пісні про давню славу. Почав малювати картини, що звеличували
красу України.

**Ведуча:** Нелегким був його шлях, водила його доля і в холодний
Петербург, і в Аральські пустелі, проте аж до смерті не покинув він
свого золотого пера. І віршами своїми збудив давню волю України,
збудив правду і славу козацьку, щоб гомоніла довіку!

**Ведучий:** Великий поет завжди був з народом і в найтяжчі часи
допомагав, надихав на боротьбу, вселяв віру і надію в перемогу, кликав
до боротьби.

### **Сценка 5**

**Дійові особи:**

- **Шевченко - поет**
- **Бандурист** *(старий дід)*
- **Селянин** *(з косою)*
- **Дівчина** *(з серпом)*
- **Жінка** *(з граблями)*

**Дід-бандурист:** Тяжка наша доля в кріпацькому ярмі, Тарасе!

**Селянин:**

<center>Пани-кати… латану свитину з каліки знімають,</center>
<center>з шкурою знімають,</center>
<center>бо нічим обуть княжат недорослих!..</center>

**Дівчина:**

<center>А он розпинають вдову за подушне…</center>
<center>А сина кують.</center>
<center>Єдиного сина, єдину дитину,</center>
<center>Єдину надію в військо оддають!</center>

**Жінка:**

<center>А онде під тином голодна дитина опухлеє мре,</center>
<center>А мати пшеницю на панщині жне…</center>

**Дід-бандурист:** Чи Бог бачить із-за хмари наші сльози, горе?

**Дівчина:** Чи довго ще на сім світі катам панувати?

**Шевченко:** *(задумливо)*

<center>Пани, пани! Схаменіться! Будьте люди,</center>
<center>Бо лихо вам буде.</center>
<center>Розкуються незабаром</center>
<center>Заковані люде.</center>
<center>Настане суд, заговорять</center>
<center>І Дніпро, і гори!</center>
<center>І потече сторіками</center>
<center>Кров у синє море</center>
<center>Дітей ваших…</center>

**Селянин:** Ех, Тарасе, не доведуть до добра тебе такі вірші.

**Шевченко:** А що мені буде?

**Селянин:** У москалі оддадуть…

**Шевченко:** Нехай!

**Ведучий:**

<center>Його не зломили ні тюрми, ні пута,</center>
<center>В нім сила народу такого жила,</center>
<center>Якого ні смерть, ані злоби отрута,</center>
<center>Як правду велику, його не здала.</center>

**Ведуча:**

<center>Крізь пекло етапів, крізь муки заслання,</center>
<center>Крізь ночі холодні і душі пусті</center>
<center>Проніс він велику ідею братання,</center>
<center>Життя і безсмертя віддавши меті!</center>

**Тарас Шевченко**:

<center>Питаєте, як жив я далі?</center>
<center>Отримав десять років заслання!..</center>
<center>Не каявся, писав у казематах,</center>
<center>Відрікся від щедрот і нагород.</center>
<center>І не зважав на цензорів пихатих –</center>
<center>Яка цензура викреслить народ?</center>
<center>Я – Шевченко!</center>
<center>Є пісня у серці моєму,</center>
<center>Недоспівана пісня,</center>
<center>Що ляже у інші серця,</center>
<center>Що на гімн обернеться,</center>
<center>Стане рядками в поемі,</center>
<center>Що ніколи не згине,</center>
<center>Ніколи не дійде кінця.</center>

**Ведучий:**

<center>І понині, коли у наш край</center>
<center>Гість далекий часом завітає, -</center>
<center>«Хто живий тут?» - юрбу запитає,</center>
<center>Все принишкло, хоч тут умирай.</center>

<center>1.  «Ми живі!»</center>
<center>2.  Цілий вік, сотні літ проти хвилі несем його ім’я,</center>
<center>3.  Проти вітру кидаєм насіння,</center>
<center>4.  А під косу кидаємо цвіт…</center>
<center>5.  І співаєм його «Заповіт»</center>

<center>В поколіннях, в усіх поколіннях…</center>

*<center>(Звучить «Заповіт»)</center>*

### **Сценка 6**

**Дійові особи:**

- **Хлопчик-українець**
- **Дівчинка-українка**

**Українець:**

<center>В дні перемог і в дні поразок,</center>
<center>В щасливі дні і в дні сумні,</center>
<center>Іду з дитинства до Тараса,</center>
<center>Несу думки свої земні.</center>

**Українка:**

<center>Іду крізь свята і крізь будні,</center>
<center>Крізь шум юрби і суєту,</center>
<center>Ні, не в минуле, а в майбутнє</center>
<center>До тебе я, Тарасе, йду.</center>

**Українець:**

<center>Я не один іду до нього,</center>
<center>Ідуть до нього тисячі:</center>
<center>Неначе грішники до Бога</center>
<center>Свої печалі несучи.</center>

**Українка:**

<center>І доки в римах «Заповіту»</center>
<center>Вогонь поезії не згас,</center>
<center>Той рух до сонця не спинити,</center>
<center>Бо зветься сонце те – Тарас!</center>

*<center>(Сцена закривається)</center>*

**Ведуча:**

<center>Не вмре повік твоє святе ім'я!</center>
<center>Йому, як сонцю, вічно пломеніти!</center>

**Ведучий:**

<center>І буде пісня зроджена твоя,</center>
<center>Мов океан розбурханий дзвеніти.</center>

*<center>(Звучить пісня)</center>*

**Ведуча:** Шевченкове слово входить у наше єство змалку. Спочатку
дитина торкається чистої і зворушливої краси рядків «Тече вода з-під
явора», чарівної простоти, дивовижної гармонії вірша «Садок вишневий
коло хати»…

**Ведучий:** ….А вже пізніше в юні серця западають слова із творів
«Гайдамаки», «Сон», «Наймичка»…

**Ведуча:** Кобзар жив і житиме в людських серцях, бо, як писав Павло
Тичина, «нам треба голосу Тараса».

*<center>(Сцена відкривається)</center>*

**Дівчинка** *(маленька):* Для мене Тарас Григорович починається зі
світанку, з оцих слів:

<center>… Світає,</center>
<center>Край неба палає,</center>
<center>Соловейко в темнім гаї</center>
<center>Сонце зустрічає.</center>
<center>Тихесенько вітер віє,</center>
<center>Степи, лани мріють,</center>
<center>Меж ярами над ставами</center>
<center>Верби зеленіють.</center>
<center>Сади рясні похилились,</center>
<center>Тополі по волі</center>
<center>Стоять собі, мов сторожа,</center>
<center>Розмовляють з полем.</center>
<center>І все то те, вся країна,</center>
<center>Повита красою,</center>
<center>Зеленіє, вмивається</center>
<center>Дрібною росою,</center>
<center>Споконвіку вмивається,</center>
<center>Сонце зустрічає…</center>

Я стою біля своєї хати і думаю: ось так – з Тарасових слів – і
починається ранок України. Це і є Тарас Григорович. Саме він у цьому
сонці, у цьому сході. … І оцей туман, який перекочується понад річкою,
- це теж Шевченко, його раночок.

Сонце встало, і штанці в нього сповзли на саму землю. Воно
відштовхнулося ніжками від землі і, підстрибнувши, почало рости. І
він, Шевченко, підводиться, і ранок своєї поезії у долоньки кладе,
піднімає до самого неба…

**Дівчина** *(середнього віку):* …Починається музика ранку, музика
України… А сонечко, яке трохи уже підвелося, і ледь-ледь поясок із
нього сповз, пішло по травах, почало цілувати водичку…

**Хлопець** *(середнього віку)*: ...І хвилька по хвильці пішла,
переказала всім, що сходить Шевченкове сонце, що приходить Бог на
Україну – такий світлий, такий чистий…

**Дівчина** *(середнього віку):* …А потім… сади рясні свої віти до
землі нахилили, аж зомліли від краси, аж цвіт стогне… Це може тільки
Шевченко так побачити:

<center>Зацвіла в долині</center>
<center>Червона калина,</center>
<center>Ніби засміялась</center>
<center>Дівчина-дитина.</center>
<center>Любо, любо стало,</center>
<center>Пташечка зраділа</center>
<center>І защебетала.</center>
<center>Почула дівчина</center>
<center>І в білій свитині</center>
<center>З біленької хати</center>
<center>Вийшла погуляти</center>
<center>У гай на долину.</center>

**Хлопець** *(середнього віку)**:

<center>І вийшов до неї</center>
<center>З зеленого гаю</center>
<center>Козак молоденький;</center>
<center>Цілує, вітає,</center>
<center>І йдуть по долині,</center>
<center>І, йдучи, співають.</center>
<center>Як діточок двоє,</center>
<center>Під тую калину</center>
<center>Прийшли, посідали</center>
<center>І поцілувались.</center>

**Хлопець** *(дорослий):* Уся ця краса – це молитва. Все живе
молиться, зустрічаючи новий день. Шевченко тут, він теж молиться, і
він знає, що…

<center>…У нашім раї на землі</center>
<center>Нічого кращого немає,</center>
<center>Як тая мати молодая</center>
<center>З своїм дитяточком малим.</center>
<center>Буває, іноді дивлюся,</center>
<center>Дивуюсь дивом, і печаль</center>
<center>Охватить душу; стане жаль</center>
<center>Мені її, і зажурюся,</center>
<center>І перед нею помолюся,</center>
<center>Мов перед образом святим</center>
<center>Тієї матері святої,</center>
<center>Що в мир наш Бога принесла…</center>
<center>Все упованіє моє</center>
<center>На тебе, мій пресвітлий раю,</center>
<center>На милосердіє твоє,</center>
<center>Все упованіє моє</center>
<center>На тебе, мати, возлагаю.</center>
<center>Святая сило всіх святих,</center>
<center>Пренепорочная, благая!</center>
<center>Молюся, плачу і ридаю:</center>
<center>Воззри, пречистая, на їх,</center>
<center>Отих окрадених, сліпих</center>
<center>Невольників. Подай їм силу</center>
<center>Твойого мученика сина,</center>
<center>Щоб хрест-кайдани донесли</center>
<center>До самого, самого краю.</center>
<center>Достойно пітая! Благаю!</center>
<center>Царице неба і землі!</center>
<center>Вонми їх стону і пошли</center>
<center>Благий конець, о всеблагая!</center>

Образ Матері для Тараса – триєдиний: це і мати, яка дала життя, і
страдниця-мати Україна, і Божа Мати.

**Хлопець** *(дорослий)*: Колись мене вразили його слова про те,
що Україна забута Богом і людьми… І сьогодні можемо почути слова
«забутий Богом край». Сам себе заспокоюю: якщо ми і забуті Богом і
людьми, то не забуті Шевченком. Він завжди стояв на сторожі.

<center>Воскресну я!..</center>
<center>Воскресну нині! Ради їх,</center>
<center>Людей закованих моїх,</center>
<center>Убогих, ницих… Возвеличу</center>
<center>Малих отих рабів німих!</center>
<center>Я на сторожі коло їх</center>
<center>Поставлю слово…</center>

Він завжди пророчив, передбачав, заходив у хату із кобзою і співав
словами старих кобзарів. Він підхоплював їхні мелодії, записував їх, і
легенди перетворював на прекрасну поезію.

**Дівчина** *(доросла):* А мені найбільше подобається його розмова з
зорею. Це ж зрозуміло – з тою зорею, яка віщувала народження Сина
Божого, і цієї зорі міг досягнути тільки Шевченко. І тільки він міг з
нею говорити:

*<center>(Звучить вірш або виконується пісня)</center>*

<center>Зоре моя вечірняя,</center>
<center>Зійди над горою,</center>
<center>Поговорим тихесенько</center>
<center>В неволі з тобою.</center>
<center>Розкажи, як за горою</center>
<center>Сонечко сідає,</center>
<center>Як у Дніпра веселочка</center>
<center>Воду позичає.</center>
<center>Як широка сокорина</center>
<center>Віти розпустила…</center>
<center>А над самою водою</center>
<center>Верба похилилась;</center>
<center>Аж по воді розіслала</center>
<center>Зеленії віти,</center>
<center>А на вітах гойдаються</center>
<center>Нехрещені діти.</center>
<center>Як у полі на могилі</center>
<center>Вовкулак ночує,</center>
<center>А сич в лісі та на стрісі</center>
<center>Недолю віщує.</center>
<center>Як сон-трава при долині</center>
<center>Вночі розцвітає…</center>
<center>А про людей… Та нехай їм.</center>
<center>Я їх, добрих, знаю.</center>
<center>Добре знаю. Зоре моя!</center>
<center>Мій друже єдиний!</center>
<center>І хто знає, що діється</center>
<center>В нас на Україні?</center>
<center>А я знаю. І розкажу</center>
<center>Тобі; й спать не ляжу</center>
<center>А ти завтра тихесенько</center>
<center>Богові розкажеш.</center>

Шевченко багато розказав зорі. А вона мала це передати майбутнім
поколінням. І ще багато людей народиться, щоб послухати Шевченкову
зорю.

**Дівчина** *(доросла):* Шевченко – диригент дня… і… диригент душі. І
ось день поступово переходить у вечір… І коли все затихає, сходить
Шевченкова зоря…

*<center>(звучить вірш або виконується пісня)</center>*

<center>Садок вишневий коло хати,</center>
<center>Хрущі над вишням гудуть,</center>
<center>Плугатарі з плугами йдуть,</center>
<center>Співають ідучи, дівчата,</center>
<center>А матері вечерять ждуть.</center>
<center>Сем'я вечеря коло хати,</center>
<center>Вечірня зіронька встає,</center>
<center>Дочка вечерять подає,</center>
<center>А мати хоче научати,</center>
<center>Так соловейко не дає.</center>
<center>Поклала мати коло хати</center>
<center>Маленьких діточок своїх;</center>
<center>Сама заснула коло їх.</center>
<center>Затихло все, тільки дівчата</center>
<center>Та соловейко не затих.</center>

Хрущі гудуть, соловейко щебече, дівчата співають…Тобто ніхто і ніщо ще
не спить. Тільки не можна в такий вечір голосно говорити, бо на
сторожі тиші поставив Шевченко зорю.

**1 читець:**

<center>Єсть безсмертна зоря, і слова єсть пророчі,</center>
<center>Їх не спалить вогонь, не зігне бурелом.</center>
<center>Супроводять мене скрізь Шевченкові очі,</center>
<center>Що палають, як цвіт. під високим чолом.</center>

**2 читець:**

<center>Вони кличуть людей стати гордо на чати,</center>
<center>Рідну землю і рід берегти від іржі.</center>
<center>І за правду святу невідступно стояти,</center>
<center>Подолавши і ляк, і сумні міражі.</center>

**3 читець:**

<center>Дивовижне якесь в них незгасне сіяння,</center>
<center>Вони кажуть, щоб вчитись і в дії рости.</center>
<center>Очі кличуть людей до братерства, єднання,</center>
<center>До любові, до віри і доброти.</center>

**4 читець:**

<center>І зневіри летять в чорне прірвисько ночі,</center>
<center>І снагується словом тяжіння земне.</center>
<center>Відчуваю повсюди Шевченкові очі,</center>
<center>Що – як совість людська – сповідають мене.</center>

*<center>(Звучить пісня «На роковини Шевченка»)</center>*
