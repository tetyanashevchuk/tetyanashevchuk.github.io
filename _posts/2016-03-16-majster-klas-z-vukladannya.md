---
layout: post
title: "Опорний конспект для майстер-класу в НВК \"ЗОШ І-ІІІ ступеня-дитячий садок\" смт. Заболоття"
tags: ["Методичні орієнтири", "Майстер-клас"]
date: 2016-03-16T16:44:01-08:00
excerpt_separator: "<!--more-->"
---

Доброго дня, шановні колеги!

Я, Шевчук Тетяна Миколаївна, вчитель української мови і літератури.

Я впевнена в тому, що наше суспільство, як ніколи, потребує освічених,
інтелігентних людей із високим рівнем духовного та мовленнєвого
розвитку, особистостей, які вміють мислити, правильно й точно
висловлювати думки, коректно спілкуватися. Тобто я, як учитель, значну
увагу приділяю формуванню національно-свідомої, духовно багатої мовної
особистості, яка володіє вміннями і навичками вільно користуватися
засобами рідної мови – а саме: її стилями, типами, жанрами, усним
мовленням і письмом. Щоб навчити школярів грамотно писати, треба
навчитити їх уважно читати тексти. Засвоєння лексики, морфології,
орфографії, пунктуації, стилістики та інших лінгвістичних наук неможливе
без роботи з текстом.

<!--more-->

Підбір тексту допомагає мені сформулювати мету уроку:

**Навчає:**

-   умінню аналізувати, порівнювати, зіставляти, узагальнювати;
-   усвідомити мову як матеріал передання думки і змісту.

**Розвиває:**

-   естетичне відчуття мови;
-   зв'язне мовлення;
-   спостережливість; увагу; пам'ять;
-   уміння вслухатися (вдивлятися) в слово.

**Виховує:**

-   увагу до слова;
-   прагнення точності, виразності, образності власного мовлення;
-   прагнення збагачення власного мовного запасу;
-   намагання дотримуватися мовних норм.

Я завжди уважно ставлюся до підбору текстів на урок. Зважаю на те, чи
доступні тексти, чи наповнені вони злободенними проблемами сучасного
світу; зважаю на їх лексичний та синтаксичний матеріал, на наявність у
них потрібних орфограм, на їх тематичну і жанрову різноманітність,
достовірність інформації; аналізую, чи тексти високоморальні – обираю
такі, в яких переважають гуманістичні або морально-етичні (любов до
батьків, природи, повагу до людей похилого віку, милосердя) чи
патріотичні цінності. Повірте, що найкращі зразки художніх творів не
можуть не зворушити дитячі серця своїми чистими помислами, любов'ю до
всього, що нас оточує, бажанням і собі творити.

Використання саме таких дидактичних матеріалів допомагає учням
усвідомити себе частинкою Всесвіту, не дати зачерствіти і збайдужіти
дитячим сердечкам.

Саме це я і хочу продемонструвати у своєму майстер-класі.

Для цього я обрала тему «Вивчення займенника у 6 класі», а дидактичний
матеріал почерпнула із повісті Олександра Довженка «Зачарована Десна»,
таким чином використавши міжпредметні зв'язки.

Тип уроку, на якому представлено текст, не може бути однозначним; це
обов'язково урок вивчення нового матеріалу та розвитку зв'язного
мовлення.

О. Біляєв про методи навчання:

> "У викладанні мови витримали випробування часом багато традиційних
> методів навчання, зокрема, розповідь учителя, евристична бесіда,
> спостереження над мовою та ін. Було б, звичайно, неправильним
> протиставляти їм як "активні" нові методи, що з'явилися в шкільній
> практиці. Адже кожен метод по-своєму служить досягненню мети уроку".
>
> (Біляєв О. М. Сучасний урок української мови. − К.: Рад. школа, 1981. −
> С. 53)

На такому уроці обов'язково має звучати виразне читання тексту
(вчителем, спеціально підготовленим учнем чи читцем-професіоналом). І
лише коли прозвучить текст, тоді застосовую ***метод спостереження та
аналізу мовних явищ.***

Вивчаючи якусь частину мови, я пропоную дітям порівняти її з вивченими
раніше. Зазвичай учням дається це нелегко. Тому, щоб полегшити
сприйняття цього матеріалу, пропоную заповнити ***кола Вена*** ( це
навчальна методика, яка використовується для того, щоб узагальнити
матеріал, виділити спільне та відмінне). Під час виконання цього
завдання діти застосовують отримані знання, тренують логічне мислення та
мовну здогадку.

***Метод «Прес»*** використовую з метою навчати учнів виробляти і
формулювати аргументи, доводити свою думку з дискусійного питання у
стислій формі, переконуючи інших.

Який же алгоритм цього методу?

**Метод «ПРЕС»**

-   Я вважаю…
-   Тому що..
-   Наприклад…
-   Отже…

  1.  Висловити свою думку, пояснити, у чому полягає власна точка зору,
      починаючи словами «Я вважаю, …».

  2.  Пояснити причину появи цієї думки, тобто на чому ґрунтуються докази,
      починаючи словами «Тому що…».

  3.  Навести приклади, додаткові аргументи на підтримку вашої позиції,
      починаючи словом «Наприклад, …».

  4.  Узагальнити свою думку, зробити висновок, починаючи словами «Отже,
      …», «Таким чином, …». Для учнів 5 – 6 класу алгоритм методу демонструю на дошці.

**Метод «Проект» -** спеціально організований вчителем і самостійно
виконуваний учнем (чи учнями) комплекс дій, що завершується створенням
продукту, який складається з об’єкта праці, виготовленого в процесі
проектування, і його представлення у вигляді усної чи письмової
презентації.

**За видами діяльності:**

- дослідницькі;
- пошукові;
- творчі;
- рольові, ігрові;
- прикладні (практико-орієнтовані);
- інформаційні (ознайомлювально-орієнтовані).

**За кількістю учасників:**

- індивідуальні;
- парні;
- групові

**За терміном виконання:**

- міні-проекти (урок чи частина уроку);
- короткострокові (від одного до кількох уроків);
- середньострокові (від місяця до кількох місяців);
- довгострокові (від півроку — до кінця навчального року)

На уроках мови я зазвичай пропоную створити творчі парні (або групові)
міні-проекти. І хоча така робота потребує додаткової підготовки вчителя
(підібрати питання, налаштувати учнів на діяльність) та дітей, проте
учні виконують їх охоче, вони набувають комунікативних навичок та умінь,
знайомляться з різними підходами до вивченої проблеми, вчаться на
власному досвіді і досвіді своїх товаришів, бачать результат своєї
праці.

Використовуючи на уроках проаналізовані методи, я побачила певний
***результат***:

-   поліпшилось уміння спілкуватися,
-   виробилося вміння приймати спільні рішення;
-   учні не лише засвоюють знання, але й розуміють, вчаться їх
    застосовувати, аналізувати, синтезувати, оцінювати. Тобто, така
    робота ***сприяє*** дуже ***високому рівню активності учнів***, що,
    на мою думку, є результатом того, що ***головним джерелом мотивації
    навчання*** стає ***інтерес самих учнів***.

***Мені*** ж, як учителю, ***використання таких технологій дає змогу***
***розв’язувати ряд завдань:*** пропонувати свою точку зору з позиції
наукового знання, а не змушувати схилятися до моєї думки, розвивати
критичне мислення школярів, навчити бачити помилки або логічні порушення
у твердженнях інших учнів, уміти арґументувати власні думки, змінювати
їх, якщо вони невірні тощо.

Аналіз результатів занять, на яких застосовувалися презентовані методи
роботи, засвідчив позитивні зміни в якості знань учнів. Зріс інтерес до
навчання, на таких уроках їм цікаво, вони реально оцінюють свою
діяльність, учаться відстоювати власну думку.

- Значно покращилася якість знань учнів.
- Зросла якість результатів різних конкурсів учнівської творчості

  (наприклад, якщо ми мали на олімпіадах і конкурсах 7 – 10 місце, то
  тепер мої учні піднялися на 4 сходинку).

Мої учні - активні учасники різних творчих конкурсів. Досить часто
беруть участь у позашкільних конкурсах. Наприклад, Літвінчук Анна –
переможець обласного конкурсу «Напиши листа і розкажи про роль музики у
твоєму житті» (отримала грошову винагороду), її твори друкуються у
районній газеті. Андрій Глущук – призер обласного конкурсу
«Об'єднайтеся, брати мої!» у номінації «Історія України та
державотворення»

Також мої учні – активні учасники Всеукраїнської гри «Соняшник».

<a class="button" href="https://drive.google.com/file/d/0ByRKCRcO5CVUbVA0RFV1a3hmbjQ/view?usp=sharing">Завантажити презентацію до виступу</a>
