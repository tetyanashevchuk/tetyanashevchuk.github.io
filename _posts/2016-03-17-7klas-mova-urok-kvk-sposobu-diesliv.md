---
layout: post
title: "Урок-КВК на тему: \"Способи дієслів (дійсний, умовний, наказовий)\" (7 клас)"
tags: ["Нестандартні уроки", "Українська мова", "7 клас"]
date: 2016-03-17T16:44:01-08:00
excerpt_separator: "<!--more-->"
---

**Мета:** узагальнити і систематизувати знання семикласників про
дієслово, його граматичні ознаки; формувати уміння знаходити способові
форми дієслова, редагувати тексти щодо уживання одного способу замість
інших, конструювати речення з дієсловами в усіх часових і особових
формах; виховувати шанобливе ставлення до мови, толерантність,
порядність у стосунках з оточуючими.

<!--more-->

**Тип уроку:** урок формування практичних умінь і навичок (урок – КВК).

## **<center>Хід уроку</center>**

### **І. Організаційна хвилина.**

### **ІІ. Мотивація навчання.**

<center>Сьогодні в нас незвичайний урок.</center>
<center>До знань ми зробимо наступний крок</center>
<center>В країну прекрасну, країну чудову,</center>
<center>Що нас так чекає й збагачує мову.</center>
<center>А ця кучерява осінь багряна</center>
<center>Покличе сьогодні в незвідані далі.</center>
<center>Й чудові, чарівні духмяні ці квіти</center>
<center>Зігріють душі й серця ваші, діти.</center>

### **ІІІ. Проведення КВК.**

#### **1. Методичний коментар.**

Клас ділиться на дві команди, які обирають капітанів. Учитель пояснює
хід змагання та систему оцінювання.

#### **2. Лінгвістична розминка (Аукціон «Прислів'я та приказки»).**

Один представник від команди читає прислів'я і приказки, а інша команда
вибирає і характеризує способові форми.

*<center>Не кажи «гоп», поки не перескочиш.</center>*
*<center>Роби, небоже, то й Бог поможе.</center>*
*<center>Хочеш їсти калачі - не лежи на печі.</center>*
*<center>Якби Хомі гроші, то був би він хороший, а як нема, то всяк мина.</center>*
*<center>Якби хліб та одежа, то їв би лежа.</center>*
*<center>Скоріше дурень обдурить розумного, як розумний дурня на розум наведе.</center>*

#### **3. Вибірковий диктант.**

Прочитати текст. Визначити тип і стиль мовлення. Виписати дієслова, що
означають дії, пов'язані з павутинням.

> *Надворі летіло павутиння. Усе синє небо було ніби засноване білим, як
> пух, легким, як шовкові нитки, павутинням. Проти сонця павутиння
> лисніло, наче легка біла літня хмара порвалася на небі, розпалася на
> нитки, на тонкі пасма й полетіла на землю. Павутиння летіло пучками,
> нитками, ніби клубочками, починками, то гнулося великими дугами, то
> місцями стояло просто, рівними, як очерет, стеблами. Воно обсновувало
> тополі, верби, стіжки, , тини; маяло на вершечках садків, метлялося коло
> хрестів та бань на церкві і знову летіло та летіло; хто його зна, де
> воно й бралося (І. Н. Нечуй-Левицький).*

**4. Мовознавча розминка.**

Дати відповіді на запитання.

І команда:

1. Яку дію виражає дійсний спосіб?
2. Що означає дієслово?
3. У якому способі дієслово не має часу й особи?
4. Які граматичні значення має дієслово в дійсному способі?

ІІ команда:

1. Як змінюються дієслова умовного способу?
2. Які дієслова називаються особовими?
3. У якому способі дієслово не має категорії часу й роду?
4. Який спосіб виражає наказ?

#### **5. Конкурс кмітливих. Кросворд.**

![](../../../postImages/2016-02-27.png)        

1. Синонім до слова *знайти*. (Відшукати)
2. Сприйняти щось написане або надруковане. (Прочитати)
3. Виявити чиюсь провину, злочинні або негативні дії. (Викрити).
4. Сприйняти розумом щось. (Зрозуміти)
5. Синонім до слова *довідатись.* (Узнати)
6. Установити вагу якого-небудь вантажу. (Зважити)
7. Видумати, створити в процесі творчої роботи зовсім нове, невідоме
раніше. (Винайти)
8. Звернутися до кого-небудь із вітанням. (Привітати)
9. Антонім до слова *ввійти* (кудись). (Вийти).

#### **5. Конкурс спритних.**

Записати дієслова у три колонки:

1. дійсного способу;
2. наказового способу;
3. умовного способу.

*Встигнув би, клопочемося, зупинись, скажіть, сюркочуть, збагнула,
пробачте, забула, квітнуло б, заїжджай, доторкнувся, стихне, пов'язала
б, з'юрмилися б, уникніть, зустрінь, тьмяніють.*

#### **6. Конкурс «Поетична мозаїка».**

Виразно прочитати вірш, знайти в ньому дієслова й визначити, в якому
часі їх ужито.

*<center>Вже сніп у полі споловів,</center>*
*<center>І став зіркішим дух полинний,</center>*
*<center>І червоніють кетяги калини</center>*
*<center>На взліссі літніх вечорів.</center>*
*<center>Зберу я зілля всі і трави,</center>*
*<center>Що не зів'яли ще в гаях,</center>*
*<center>І буду слухати, як по дощах</center>*
*<center>Росте в душі осіння повідь.</center>*

*<center>Ю. Клен</center>*

#### **7. Конкурс-гра «Дивись – не помились» ( робота із сигнальними картками).**

Правильна відповідь – синій колір. Допущено помилку – червоний колір.

1. Дієслова дійсного способу: *будую, збудували, будуватиме, будував би,
будуй.*
2. Дієслова умовного способу: *збирав, збирав би, збирайте;*
3. Дієслова наказового способу: *милувалися, милуйтеся, дихайте,
помилуйтеся.*

#### **8. Творчий конкурс.**

Які думки і почуття виникають у вас, коли ви чуєте слово ***«осінь»***?
Скласти колективно пейзажну замальовку ***«Симфонія осені»,***
використовуючи дієслова дійсного, умовного, наказового способу.

#### **9. Конкурс капітанів.**

Розгадати загадки-жарти.

Для капітана І команди:

1. *Дієслова якого способу могли б використовувати один із
функціональних обов'язків адміністратора?* (Наказового)
2. *На яке запитання ніколи не можна відповісти «так»?* (Ти спиш?)
3. *Придумати 2 речення про осінь, в яких один спосіб дієслова ужитий
замість іншого.*

Для капітана ІІ команди:

1. *Дієслова якого способу могли б перебувати на дипломатичній службі?*
(Умовного)
2. *На яке запитання ніколи не можна відповісти «ні»?* (Ти мене чуєш?)
3. *Придумати 2 речення про осінь, в яких один спосіб дієслова ужитий
замість іншого.*

### **ІV. Закріплення-підсумок.**

Складання та захист проекту «Способи дієслів».

### **V. Домашнє завдання.**

1. Виписати (або скласти) вірш про осінь. Підкреслити дієслова,
визначити спосіб.
2. Скласти усне зв'язне висловлювання з теми «Способи дієслів».
